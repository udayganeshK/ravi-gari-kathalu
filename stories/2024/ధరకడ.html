<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>ధారకొండ - రవి కావూరు కథలు</title>
    <meta name="description" content="ధారకొండ 
*********">
    <meta property="og:title" content="ధారకొండ - రవి కావూరు కథలు">
    <meta property="og:description" content="ధారకొండ 
*********">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">ధారకొండ</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">short</span>
                        </div>
                    </div>
                </header>
                
                <div class="story-body">
                    <p>ధారకొండ 
*********</p>
                    <p>విశాఖపట్నం నుంచి సీలేరు వెళ్లే ఆర్ టీ సి బస్ ఇరుకైన ఘాట్ రోడ్ లో రాత్రంతా ప్రయాణం చేస్తూ ధారకొండ చేరేటప్పటికి తెల్లవారింది.</p>
                    <p>తెల్లగా పరచుకున్న పొగమంచు ఎదురుగా ఏముందో తెలియనంతగా పరచుకొని ఉంది.</p>
                    <p>కీచు కీచుమంటూ బ్రేక్ శబ్దం చేస్తూ బస్ ఆగింది. ముఖానికి మప్లర్ చుట్టుకొని సీట్లో కునుకుతున్న
కండక్టర్ కిటికిలోంచి చూసి, ప్రయాణికులకు వినబడేలా 
ధారకొండ వచ్చింది. దణ్ణం పెట్టుకునే వాళ్ళు దిగచ్చు అంటూ బిగ్గరగా చెప్పేడు.</p>
                    <p>అప్పటి దాక ఏజెన్సీ చలిని తట్టుకోవడానికి స్వెట్టర్లలో మునగదిసుకొని పడుకున్న 15 మంది ప్రయాణికులలో కదలిక మొదలయింది.</p>
                    <p>ఒకరొకరుగా బస్ దిగడం మొదలు పెట్టారు.</p>
                    <p>ధారకొండలో ధారాలమ్మ వారి గుడి ఉంది.1960 వ దశకంలో సీలేరు పవర్ ప్రాజెక్ట్ నిర్మాణ దశలో, భారి నిర్మాణ సామగ్రిని తరలించే రవాణా వాహనాల డ్రైవర్స్ వారి గమ్యమైన సీలేరును క్షేమంగా చేరుకోవాలని ఇక్కడ ఆగి, అమ్మవారికి కొబ్బరికాయ కొట్టి వెళ్లేవారు. ఆమెను దర్శించుకుని వెళితే ఏ ప్రమాదాలు లేకుండా ఇంటికి చేరుకుంటామని ఆ ప్రాంత వాసులు నమ్మకం.</p>
                    <p>ప్రయాణికులందరూ బస్సు దిగి, కొంచెం దిగువన ఉన్న ధారాలమ్మవారి గుడికి వెళ్లారు. దర్శనాలు చేసుకున్నారు. మరి కొంత సేపటికి అందరూ బస్సు ఎక్కాక,బస్సు సీలేరు దిశగా ప్రయాణం సాగించింది.</p>
                    <p>బస్సు కొంత దూరం వెళ్లిన తర్వాత కండక్టర్ తన ట్రిప్ షీట్ లో ఎంత మంది ప్రయాణికులు ఉన్నది నమోదు చేసుకోవడానికి, బస్సులో నడుస్తూ ఎన్ని తలకాయలు ఉన్నాయో లెక్క పెట్టాడు.ట్రిప్ షీట్ ప్రకారం సీలేరు కి వెళ్ళవలసిన వాళ్ళు 15 మంది, కానీ ఎంత లెక్కపెట్టినా 14 మందే తేలుతున్నారు. ఒకరు ఏమైనట్లు?</p>
                    <p>ఆలోచించగా, ఆలోచించగా, విశాఖపట్నంలో కాంప్లెక్స్ నుంచి బయలుదేరినప్పుడు, బయట గేటు దగ్గర టక్ చేసుకొని నిలబడ్డ వ్యక్తి బస్సు ఆపి చివర సీట్ లో కూర్చుని సీలేరుకు డైరెక్ట్ టికెట్ తీసుకున్నాడు.</p>
                    <p>అతను సీలేరులో దిగవలసి ఉంది.కానీ దారకొండలో దిగిన తర్వాత మళ్లీ బస్సు ఎక్కలేదు. బహుశా అక్కడ ఉండిపోయి ఉంటాడేమో అనుకుంటూ ట్రిప్ షీట్ లో నమోదు చేసుకున్నాడు.</p>
                    <p>……..</p>
                    <p>అందరితో పాటు బస్సు దిగిన అతనికి తల దిమ్ముగా ఉన్నట్లు అనిపించింది. ఎక్కడి నుంచి బయలుదేరి ఎక్కడికి వెళుతున్నాను అనే విషయం గుర్తు రావడంలేదు.</p>
                    <p>అమ్మవారి ఆలయం దగ్గర బస్సు దిగిన తర్వాత కాళ్ళు కడుక్కొని అమ్మవారికి నమస్కారం చేసి బయటకు వచ్చి గట్టుమీద కూర్చున్నాడు. ఎంతసేపు కూర్చున్నాడో తెలియదు. బస్సు వెళ్ళిపోయింది అన్న గ్రహింపు కూడా లేదు.</p>
                    <p>మిట్ట మధ్యాహ్నం అవుతుండగా అతడు గట్టు మీద నుంచి లేచాడు. దూరంలో ఎదురుగా పట్ట పగటి ఎండలో తెల్లగా మెరుస్తున్న జలపాతం కనపడింది.</p>
                    <p>ఆసoకల్పితంగా అతని అడుగులు అటువైపు పడ్డాయి. 
దారి తెన్ను లేకుండా కనపడిన కాలిబాటని అనుసరిస్తూ ఆ రోజు కార్తీక పౌర్ణమి వెన్నెలలో జలపాతానికి కొంచెం చేరువుగా ఉన్న సమతల ప్రదేశానికి చేరుకున్నాడు.</p>
                    <p>ఐదారు పాకలున్న చిన్న పల్లె కనపడింది అతనికి. ఒక ఇంటి అరుగు మీద విశ్రాంతి కోసం కూర్చుని, మరికొంత సేపట్లోనే నిద్రలోకి జారిపోయాడు.</p>
                    <p>అలా రెండు రోజులపాటు నిద్ర నుండి లేవడం, కొంత సేపటి తర్వాత మరల నిద్రలోకి జారిపోవడం ఇలా జరిగిన తరువాత మూడవరోజు బాహ్య ప్రపంచంలోకి వచ్చాడు అతను.</p>
                    <p>పాక బయట ఆడుకుంటున్న ఒక చిన్న కుర్రవాడు అతను లేవడం చూసి పరుగున పాక లోపలికి వెళ్ళిపోయాడు.</p>
                    <p>మరి కొద్ది సేపటికి ఆ పిల్లవాడిని చంకలో వేసుకుని 
ఒక 25 ఏళ్ల గిరిజన యువతి బయటకు వచ్చింది.</p>
                    <p>ఎవరు మీరు? అని అడిగింది. అయోమయ స్థితిలో ఉన్న అతను ఏమి చెప్పాడో ఆమెకు అర్థం కాక కొంత సేపటికి ఒక అరిటాకులో బాగా మగ్గిన బొప్పాయి పండు కోసి అతని ముందు పెట్టింది.</p>
                    <p>బొప్పాయి పండుని చూడగానే అతనిలో ఆకలి పుట్టుకొచ్చినట్టుంది. వెంటనే ఆవురావు మంటూ తినేశాడు.</p>
                    <p>సాయంత్రం వేళకు ఇంటి యజమాని వచ్చాడు. గిరిజన యువతి అతనికి ఏమి జరిగింది చెప్పింది. రాత్రి వేళకు ఆ పాకలలో ఉన్న మిగిలిన మగవాళ్ళందరూ సమావేశమయ్యారు.</p>
                    <p>ఎక్కడి నుంచి వచ్చాడో తెలియదు. అడిగినదానికి అర్థం పర్థం లేని సమాధానాలు చెబుతున్నాడు. చూడటానికి ప్రమాదకరంగా లేడు. సరేలే! నాలుగు రోజులు చూద్దాం ఎలా వచ్చినవాడు అలా వెళ్ళిపోతాడులే అని వాళ్ళలో వాళ్లు తీర్మానించుకున్నారు.</p>
                    <p>నాలుగు రోజులు కాస్త నెల రోజులు దాటింది. పల్లెలో ఉన్న ఆ ఆరు గిరిజన కుటుంబాలు వాళ్ళు ఇక అతడిని పట్టించుకోవడం మానేశారు.</p>
                    <p>ఇచ్చింది - దొరికింది తింటూ ఎవరో ఒకరి అరుగు మీద నిద్రించ సాగాడు.</p>
                    <p>….</p>
                    <p>ఆరోజు అతని అడుగులు జలపాతం వైపు దారి తీసేయి. చాలా రోజులకి స్నానం చేయాలనిపించింది అతనికి. దుమ్ము కొట్టుకుపోయిన బట్టలతోనే జలపాతంలో శుభ్రంగా స్నానం చేశాడు.</p>
                    <p>తిరిగి పల్లె వైపు నడుస్తుండగా ఆ తెల్లటి ఎండలో అతనికి దూరంగా మెరుస్తున్న వస్తువేదో కనిపించింది. 
అటువైపు నడిచాడు. నునుపుదీరిన గుండ్రంగా ఉన్న వస్తువేదో భూమిలో కనపడింది అతనికి.</p>
                    <p>దగ్గరికి వెళ్లి దాని తీయబోయాడు. రాలేదు. దగ్గరలో ఉన్న ఒక సూది రాయిని తీసుకొని ఆ వస్తువును పెకలించాడు.</p>
                    <p>ఎక్కడిదో ? ఎప్పటిదో ! అది ఒక చిన్న శివలింగం.</p>
                    <p>అసంకల్పితంగా తన చొక్కా తీసి మట్టిలో ఉన్న ఆ శివలింగాన్ని శుభ్రంగా తుడిచాడు. చాలా రోజుల తర్వాత అతని నోటి నుంచి “శివేచ్ఛ” అన్నమాట వెలువడింది.</p>
                    <p>దాన్ని పల్లెలోకి తీసుకొచ్చి ఒక చెట్టు కింద పెట్టాడు. 
ఇక రాత్రి పగలు దాని దగ్గరే ఉండడం మొదలెట్టాడు.
పల్లె జనాలు అతనితో అలవాటు పడి ఉండడంతో 
వాళ్ల అరుగుల మీద పడుకోమని కోరేవారు. అతను ఏమీ బదులు చెప్పకుండా ఆ శివలింగం దగ్గరే ఉండడం మొదలెట్టాడు.</p>
                    <p>కొన్నాళ్ళకి ఒకరోజు ఆ గిరిజన వాసులు కర్రలు తీసుకొచ్చి ఒక గుండ్రటి పాక నిర్మించారు. అందులో అతన్ని ఉండమన్నారు.</p>
                    <p>అప్పటినుంచి అతను ప్రతి రోజు జలపాతం దగ్గరికి వెళ్లడం స్నానం చేసి శివలింగం దగ్గర కూర్చోవడం చేసేవాడు. 
పెట్టింది తినేవాడు లేకపోతే అడిగేవాడు కాదు.</p>
                    <p>ఇలా కొన్ని రోజులు గడిచాక, ఒక రోజు అతను జలపాతం నుంచి గుడిసెలోకి వచ్చేసరికి శివలింగం ముందు కొన్ని తెల్లని - ఎర్రని మందారాలు శివలింగం ముందు పెట్టి ఉన్నాయి. ఎవరు పెట్టారాని అతను ఆసక్తిగా బయటికి వచ్చి చూశాడు. ఎవరూ లేరు.</p>
                    <p>మరో మూడు రోజుల తర్వాత జలపాతం నుంచి కొంచెం తొందరగా బయలుదేరి గుడిసె దగ్గరికి చేరేటప్పటికీ, తాను ఆ పల్లెకు చేరిన మొదటి రోజు తనను చూసి భయపడి పారిపోయిన ఆ పిల్లవాడే ఆ పూలు అక్కడ పెట్టడం చూశాడు.</p>
                    <p>ఆ పిల్లవాడిని ఆప్యాయంగా పిలిచేడు. వాడి చేత శివలింగానికి నమస్కారం చేయించాడు.</p>
                    <p>****
రోజులు నెలలయినాయి. నెలలు సంవత్సరాలైనాయి. 
ఏడు సంవత్సరాల తర్వాత ఆ గుడిసె ఒక శివాలయంగా మారిపోయింది. సమీప గిరిజన పల్లె వాసులకు అదొక యాత్రా స్థలం అయిపోయింది.</p>
                    <p>అతను కార్తీక పౌర్ణమి నాడు ఆ పల్లెలో అడుగు పెట్టాడని కార్తీక పౌర్ణమి రోజున శివాలయంలో ఉత్సవాలు నిర్వహించేవారు.</p>
                    <p>ఆ నోట ఈ నోట ఆ జలపాతం దగ్గర శివాలయం,
ఒక్క శివేచ్ఛ అన్నమాట తప్ప మరి ఏమీ మాట్లాడని 
ఆ మౌన యోగి గురించి విస్తృత ప్రచారం జరిగిపోయింది.</p>
                    <p>ఒక కార్తీక పౌర్ణమి రోజు ఆ ఉత్సవాలను కవర్ చేయడానికి విశాఖపట్నం నుండి టీవీ బృందాలు వచ్చాయి.</p>
                    <p>టీవీ బృందాలలో ఒక సీనియర్ విలేకరి ఆ మౌనయోగిని చూసి ఆశ్చర్యపోయాడు. ఇతనా? ఇక్కడా?</p>
                    <p>మర్నాడు ఉదయాన్నే టీవీలో బ్రేకింగ్ న్యూస్.</p>
                    <p>ఏడు సంవత్సరాల క్రితం మాయమైన
ప్రఖ్యాత హేతువాది, నాస్తిక సమాజ అధ్యక్షులు
సర్వేశ్వరరావు, మన్యం జిల్లా అడవుల్లో ప్రత్యక్షం -
శివాలయంలో మౌనయోగిగా అవతారం-</p>
                    <p>నాస్తికుడు ఆస్తికుడుగా ఎలా మారుతాడు? ఇది సాధ్యమేనా? ఇందులో ఏదైనా మాయ ఉందా! లేదా ఇది దైవ సంకల్పమా ! అంటూ టీవీలో రోజంతా చర్చలు మొదలయ్యాయి..</p>
                    <p>విశాఖపట్నంలో, ఒక ఇంట్లో “దేవుడా నువ్వెక్కడ”
అనే డైలీ సీరియల్ 256 ఎపిసోడ్ చూస్తున్న సర్వేశ్వరరావు భార్య బ్రేకింగ్ న్యూస్ చూసి ఆశ్చర్యపోయింది.</p>
                    <p>ఏడేళ్ల క్రితం కార్తీక పౌర్ణమి నాడు, నాస్తికవాద సభలో 
సైన్స్ నిరూపించని దేవుడ్ని ఎలా నమ్ముతామని, దమ్ముంటే నిరూపించమని వేదిక మీదుగా సవాలు విసురుతున్నానని చెప్పిన తన భర్త, ఆ సభ జరిగిన తర్వాత ఇంటికి రాకపోవడం, ఏడేళ్లుగా ఎంత వెతికినా దొరకకపోవడం, ఇదంతా యాదృచ్ఛికమా? దైవసంకల్పమా! అనుకుంటూ మర్నాడు భర్తను కలవడానికి ధారకొండ బయలుదేరింది.</p>
                    <p>శివాలయం చేరుకునేసరికి అక్కడ జనాలు 
మూగి ఉన్నారు.</p>
                    <p>పాపం! ఎవరిని ఏమీ అడిగేవాడు కాదు. అన్నిటికీ “శివేచ్చే” అనేవాడు సాములోరు. చివరికి ఆ శివలింగం పట్టుకొనే “పైకెలి పోనాడు” అంటున్నారు ఆ గుంపులో ఒకరు.</p>
                    <p>కథ అయిపోయింది.</p>
                    <p>కథలు కల్పితాలు 
సంఘటనలు వాస్తవాలు</p>
                    <p>స్వస్తి</p>
                    <p>రవి కావూరు ….</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>