<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>మూడవ భాగం రీ రివైజ్డ్</title>
    <meta name="description" content="#కథాసాగరం_1">
    <meta property="og:title" content="మూడవ భాగం రీ రివైజ్డ్">
    <meta property="og:description" content="#కథాసాగరం_1">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">మూడవ భాగం రీ రివైజ్డ్</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">kids</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>#కథాసాగరం_1</p>
                    <p>#గ్రూప్ _4</p>
                    <p>#భాగం_3</p>
                    <p>#శీర్షిక_సీతారామం</p>
                    <p>సీతాపతి శవాన్ని దహన సంస్కారాలకోసం తీసికెళ్ళగానే కంటికి మంటికి ఏడ్చి ఏడ్చి రామలక్ష్మి సొమ్మసిల్లిపోయింది .</p>
                    <p>ఆ ఊరి ఆడాళ్ళంతా కలిసి రామలక్ష్మిని లోపలికి తీసుకెళ్లి సపర్యలు చేసి కాస్త మజ్జిగ తాపించి పడుకోబెట్టారు.</p>
                    <p>దహనసంస్కారాలు జరిగే సమయంలో కొందరు రామలక్ష్మి తండ్రిని పిలుచుకు రావడానికి వాళ్ళ ఊరికి వెళితే ఇంటికి తాళం ఉంటుంది. చేసేది లేక పక్కింట్లో కబురు చెప్పి వచ్చేరు.</p>
                    <p>మర్నాడు ఊరి నుంచి వచ్చిన రామలక్ష్మి తండ్రికి పక్కింటి సుగుణమ్మ, రామలక్ష్మి ఊరివాళ్ళు చెప్పిన కబురు చేరవేసింది.</p>
                    <p>అది వినంగానే ఆమె తండ్రి ఒక్క ఉదుటున ఏడుస్తూ, తలబాదుకుంటూ నా రామకు ఎన్ని కష్టాలు వచ్చినాయంటూ ఎక్కడి వస్తువులు అక్కడ పడేసి భార్యతో పదవే వెళదాము అంటాడు .</p>
                    <p>అది విన్న,, సవతి తల్లి ఆమ్మో! ఇప్పుడు నేను ఊరి జనాల కోసమైన వెళ్ళాలి.లేకపోతె మల్లి ఆ ముదనష్టపు దాన్ని వెంటబెట్టుకొస్తాడని గబగబా రెండు చీరెలు
సంచిలో వేసికొని బయలుదేరుతుంది.</p>
                    <p>రామలక్ష్మి తండ్రి ఇల్లుచేరగానే కూతుర్ని చూసి ఘొల్లుమని ఏడుస్తూ, భార్యతో చూడవే? నా తల్లికి ఎలాంటి పరిస్థితి వచ్చిందో అంటు గోడు గోడు గా ఏడుస్తుంటే ఊరిజనాలు కొందరు ముందుకు వచ్చి 
ఓ పెద్దయ్యా! నువ్వే ఇలా బెంబేలు పడి ఏడుస్తుంటే 
ఆ తల్లీ పిల్లల్ని ఎవరు ఓదార్చాలంటు కాస్త నీళ్లు తాపీ, ముందు, ఆ పిట్టకువేసే కార్యక్రమo చూద్దాము. నీకు మేము తోడుoటామని సముదాయిస్తారు.</p>
                    <p>సవతి తల్లి ఇదంతా చూస్తూ, కాస్తైనా బాధ పడకపోగా మూతి తిప్పుకుంటూ, ‘బాగయింది, నాఇంట్లో చాకిరి చేయకుండా’&#x27; ‘తగుదునమ్మా’&#x27; అని ఆడ్ని పెళ్లిచేసుకొని మిడిసిపడింది, బాగా అయింది అని లోపల్లోపల 
సణుక్కుంటూ మెటికలు విరుస్తూ</p>
                    <p>రామలక్ష్మి తండ్రితో. ఏమయ్యో! ఏడ్చిన సంబడం సాలుగాని. నేను ఇంటికి పోతున్నా. ఆ దరిద్రాన్ని ఇంటికి గానీ తీసుకొచ్చేవు అంటూ విసా విసా వెళ్ళిపోయింది.</p>
                    <p>ఆమె వెళ్లిన వైపే చూస్తూ ఆడోళ్లు ఇంత కర్కశంగా ఉంటారా? అనుకున్నాడు రామలక్ష్మి తండ్రి.</p>
                    <p>సాటి ఆడ దానికి జరగరాని అన్నాయం జరిగితే, కాస్త తోడు ఉండాలని లేకపోగా, ఇంటికి కూడా తేవొద్దని ఎలా చెబుతొందో? అని నోర్లు నొక్కుకుంటూ, రామలక్ష్మికి తోడుగా ఉన్న ఊరి జనాలు, పాపం! రామలక్ష్మి తల్లే ఉంటే, కూతుర్ని ఈ స్థితిలో ఇలా వదిలేసి వెళ్లేదా అని బాధ పడ్డారు.</p>
                    <p>ఆ రోజు జరగాల్సిన కార్యక్రమాలు జరిగిపోయాయి. ఎక్కడి వాళ్ళు అక్కడికి వెళ్లిపోయారు.</p>
                    <p>తండ్రి మాత్రం కూతురితో ఉండి పోయాడు.</p>
                    <p>పది రోజుల కార్యక్రమాలు యధావిధిగా జరిగి పోయాయి.</p>
                    <p>ఒక రోజు బిడ్డలిద్దర్నీ దగ్గర కూచోపెట్టుకొని ఏడుస్తున్నకూతుర్నిచూసి.</p>
                    <p>అమ్మా! రామా! ఇంకా ఎన్ని రోజులు ఏడుత్తూ కూసుంటావమ్మా? అల్లుడు గోరు పోయి అప్పుడే పదమూడు రోజులు ఎల్లిపోనాయి. పద లేసి కాస్త ఎంగిలిపడు తల్లీ.</p>
                    <p>పోయినోళ్లతో మనమూ పోలేముగా. ఉన్నోళ్ళ కోసం ఎదో ఒకటి చేయాలి మరి.</p>
                    <p>సూడు! ఆ పసి కూనల మొఖాలు నిన్ను సూత్తూ బిక్కు బిక్కుమంటూ ఎలా ఉన్నారో ?పాపం వాళ్ళను ఓపాలి దగ్గర కూచో పెట్టుకొని,సముదాయించు తల్లీ.</p>
                    <p>అన్నీ తెలిసిన నీవే ఇలా బెంబేలు పడిపొతే వాళ్ళేం గానూ అన్నాడు.</p>
                    <p>తండ్రి మాటలు విన్న రామలక్ష్మి, నిజమే! నేను ఇట్టా ఏడుస్తూ కూసుంటే పిల్లల్ని ఎవరు చూసేది? 
అనుకుంటూ పిల్లలిద్దరినీ అక్కున జేర్చుకుని కాసేపు సముదాయించి లేచి ఒక దృఢ నిర్ణయానికి వస్తుంది.</p>
                    <p>ఈ రోజుకి సీతాపతి పోయి పదమూడు రోజులు. నేను ఇలా కూసుంటే బువ్వ ముందుకు ఎట్టా వస్తాది? అని మనసులో అనుకొని, గబగబా లేచి కాస్త ఎంగిలి పడి తండ్రితో, పద నాన్నా! ఆఫీసుదాక పోయి వద్దామని, పిల్లల్ని సూస్తుండమని పక్కింటి వదినకు చెప్పి బయలుదేరింది రామలక్ష్మి.</p>
                    <p>కాస్త దూరం నడవగానే ఎదురు పడ్డాడు 25-30 ఏండ్లకు అటు ఇటుగా ఉన్న ఆ ఊరు సర్పంచ్ మోహన్ రావు. నల్ల కళ్లద్దాలు,రెండు చేతులకు ఉంగరాలు, ఖద్దరు చొక్కా,షోకిల్లా రాయుడి అవతారం.</p>
                    <p>ఊర్లో రామలక్ష్మి ఎక్కడ కనబడ్డా ఆబగా చూడటమే. నలుగురు చూస్తున్నారన్న ధ్యాస కూడా ఉండేది కాదు.</p>
                    <p>రామలక్ష్మి, అతడ్ని చూడగానే, అమ్మో! వీడి పీడ ఎప్పుడు విరగడవుతుందో, వీడి వెకిలి చూపుల్లోంచి తప్పించుకుందామంటే, ఇట్టా ఎదురు పడ్డాడే అని మనసులో అనుకుంటూ ఏమీ చేయలేక దండాలయ్యా సర్పంచు గారు అంది.</p>
                    <p>ఏంటి రామలక్ష్మీ! మీ అయ్యను తీసుకొని ఎక్కడికీ వెళుతున్నావంటూ అవసరం లేకున్నా, చేతులు పట్టుకొని అదోలా నలిపేస్తుంటే, చేతులు వదిలించుకొని మా ఆయన చేసే ఆఫీసులో ఫించను డబ్బులు, ఉద్యోగం ఎప్పుడొస్తాయో కనుక్కుందామని వెళుతున్నామంది.</p>
                    <p>సర్పంచు మోహన్ రావు మళ్ళీ రామలక్ష్మి భుజంపై చేతులు వేసి, జుగుప్సగా రుద్దుతూ, నువ్వు వెళ్లే పని లేకుండా అన్నీ నేనే చేయిస్తా! నువ్వోపాలి మా ఇంటికి రా! నీతో మాట్లాడాలి అన్నాడు.</p>
                    <p>రామలక్ష్మిని, ఈ పరిస్థితుల్లో ఎలా అయినా లొంగదీసుకుని ఆమె అందాన్ని రుచి చూడాలని అతని దురాశ.</p>
                    <p>రామలక్ష్మి అప్పటికి ఎదో చెప్పి మళ్ళీ కలుస్తానంటూ అతని చేతులు విడిపించుకుని,ఆఫీసు వైపు నడిచింది.</p>
                    <p>సర్పంచ్ వికృత వాంఛను గమనించని రామలక్ష్మి తండ్రి, అమ్మా రామా! మన సర్పంచ్ బాబు ఎంత మంచోడే. నీ ఉజ్జోగం విషయం తానే చూస్తానంటున్నాడు అన్నాడు అమాయకంగా.</p>
                    <p>రామలక్ష్మి మాత్రం ఈ సర్పంచ్ ఆకలి కోరిక నుంచి ఎలా అయినా తప్పించుకోవాలని మనసులో దృఢంగా అనుకొని, పైకి తండ్రితో మాత్రం అవును నాన్నా అంది.</p>
                    <p>నాన్నా! మా అయన ఎంత ముందు చూపుతో పనిచేసేవాడో చూసావా నాన్నా. నాకు తెలీదని నడక దూరంలోనే ఆఫీసుకు దగ్గరలో ఇల్లు తీసుకున్నాడు. అని బాధపడుతుండగా ఆఫీసు వచ్చేసింది.</p>
                    <p>లోనకెళ్ళంగానే ఎదురుగా సీతాపతి కుర్చీ చూసి మూతికి కొంగు అడ్డం పెట్టుకొని రామలక్ష్మి వెక్కుతూ ఉంటే,అది చూసి అక్కడ ఉండే వాచ్మెన్,అటెండర్లు దగ్గరికి వచ్చి, ఓదార్చి, కూర్చోబెట్టి డాక్టర్ గారి గదిలోకి వెళ్లి పలానా వ్యక్తి మిమ్మల్ని కలవడానికి వచ్చిందని చెప్పారు.</p>
                    <p>కాసేపట్లో కాలింగ్ బెల్ మోగింది.</p>
                    <p>అది విని. పదమ్మా! సారు పిలుస్తున్నారు అని అటెండర్ చెబితే, రామలక్ష్మి లేచి, కళ్ళు తుడుచుకొని తండ్రిని తీసుకొని డాక్టరు రూములోకి వెళుతుంది.</p>
                    <p>దండాలయ్యా అని ఇద్దరూ ఒకేసారి చేతులు జోడించి నమస్కరించేరు డాక్టర్ కార్తీక్ కి.</p>
                    <p>డాక్టర్ కార్తీక్ వాళ్ళిద్దరిని కూర్చోమని పైగా చేసి కుర్చీలు చూపించాడు. పెద్దవాళ్ళముందు ఎప్పుడూ కూర్చోని రామలక్ష్మి కూర్చోడానికి కాస్త తటపటాయించింది. అది గమనించి, పర్లేదమ్మా కూర్చో అన్నాడు.</p>
                    <p>డాక్టర్ గారు! మా అమ్మాయికి ఆధారం ఏమి లేదు సార్. పిల్లలిద్దరినీ ఎలా సదివిస్తుందో, సంసారాన్ని ఎలా నెట్టుకొస్తుందో అని నిట్టూరుస్తూ అడుగుతాడు రామలక్ష్మి తండ్రి.</p>
                    <p>మీరేం బాధ పడకండి. మీ అల్లుడు చేసింది ప్రభుత్వ ఉద్యోగం. అతడికి పింఛను వస్తుంది. కొంత రొక్కం కూడా వస్తుంది.</p>
                    <p>ప్రభుత్వ కారుణ్య నియామక నిబంధనల ప్రకారం,
మీ అమ్మాయికి ఉద్యోగం కూడా వస్తుంది.</p>
                    <p>అవన్నీ ఎలా దరఖాస్తు చేయాలో నేను చెపుతాను. 
అన్ని కాగితాలు సరిగా నింపి, సంతకాలు పెట్టి ఇస్తే మా అసిస్టెంట్ డైరెక్టర్ గారి కార్యాలయానికి పంపుతాను. అక్కడ పని పూర్తయితే నెల రోజుల్లో జి ఫి ఎఫ్,
గ్రాట్యూటి లాంటి డబ్బులు వస్తాయి.</p>
                    <p>అలాగే ఉద్యోగానికి కూడా ప్రతిపాదనలు పంపుదాము. దానికి నో ఎర్నింగ్ మెంబర్ సర్టిఫికెట్, ఫ్యామిలీ మెంబర్ సర్టిఫికెట్, డెత్ సర్టిఫికెట్ ఇవన్నీ తాసిల్దార్ కార్యాలయం నుంచి తీసుకొని నా దగ్గరికి రండి.</p>
                    <p>కారుణ్య నియామకానికి అవసరమైన ప్రతిపాదనలు మీద మా అసిస్టెంట్ డైరెక్టర్ కార్యాలయం వాళ్ళు నిర్ణయం తీసుకుంటారు అన్నాడు డాక్టర్ కార్తీక్.</p>
                    <p>ఇదిగో నింపవలసిన ఫారాలు అంటూ ఫారాలు రామలక్ష్మి చేతిలో పెట్టి, రేపు వచ్చేప్పుడు నింపి పట్టుకు రండి. అలాగే మీ బ్యాంకు పాసు బుక్కు 4 పాస్పోర్టు సైజు ఫొటోలు తీసుకొని రండి అన్నాడు డాక్టర్ కార్తీక్.</p>
                    <p>తండ్రి కూతుర్లు లేచి దండం పెడుతుంటే. మాకు ఏమీ తెలీదయ్యా! అంతా మీరే సూసిపెట్టాలా అన్నాడు రామలక్ష్మి తండ్రి. ‘అలాగే’&#x27; అని తల ఊపేడు డాక్టర్ కార్తీక్.</p>
                    <p>ఆ సాయంత్రం తన మిత్రురాలు సహాయంతో జిపిఎఫ్ గ్రాట్యూటి పారాలన్నీ నింపింది. ఫోటో స్టూడియోకి వెళ్లి ఫోటోలు తీసుకుంది.</p>
                    <p>మర్నాడు ఉదయం లేచి వంట వార్పూ చేసి పిల్లల్ని అంగన్వాడీ కేంద్రంలో వదిలిపెట్టమని, తండ్రికి చెప్పి వాళ్లు వెళ్లిన తర్వాత, ఫారాలు ఆఫీసులో ఇవ్వడానికి చీర మార్చుకోవడానికి, తలుపు దగ్గరగా వేసి లోపలికి వెళ్ళింది రామలక్ష్మి.</p>
                    <p>ఎలాగైనా రామలక్ష్మిని వంటరిగా ఉన్నప్పుడు చేజిక్కించు కోవాలనుకుంటున్న సర్పంచ్, మోహన్ రావు ఎప్పటినుంచి కాపు గాస్తున్నాడో? మెల్లిగా లోపలికి వచ్చి తలుపు గడియ వేసి, చీర మార్చుకుంటున్న రామలక్ష్మిని వెనక నుంచి వచ్చి ఆమె రెండు భుజాల పైనా చేతులువేసి తన వైపు తిప్పుకోగానే నిర్గాంతపోయింది రామలక్ష్మి.</p>
                    <p>శరీరం కపించిపోతుండగా, ఏమి చేయలో పాలుపోక సర్పంచి కబంధహస్తాల నుండి విడిపించుకోవడానికి గింజుకుంటూనే, అతనిని ఎలా వదిలించు కోవాలనుకుంటు (ఒక పక్క గట్టిగ అరిస్తే చుట్టు పక్కల వాళ్ళు తప్పుగా అనుకుంటారని ఆలోచిస్తూ) వంట గట్టు మీద వున్న కారం డబ్బాలో కారం తీసుకొని సర్పంచ్ కండ్లలో కొట్టింది.</p>
                    <p>కళ్ళ మంటతో సర్పంచ్ మోహన్ రావు అరుస్తుంటే, మంచం కింద పడుకున్న రామలక్ష్మి పెంచుతున్న,
పెంపుడు కుక్క రాజు తన యజమాని కేదో కీడు జరుగుతుందోని “బౌ “బౌ” మని అరుస్తూ సర్పంచ్ మీద పడి అతని కాలి కండ పట్టుకొని లాగ సాగింది. కొరక సాగింది.</p>
                    <p>అమ్మో! అంటూ కేకలు వేస్తూ, పారిపోవడానికి ప్రయత్నం చేస్తున్న సర్పంచ్ మోహన్ రావుకి, ఉగ్రరూపంలో వున్న మహిషాసురమర్దిని అమ్మవారిలా కనపడింది రామలక్ష్మి.</p>
                    <p>రామలక్ష్మి కూరల కత్తిపీట అతని మెడపై పెట్టి, ఒరేయ్ సర్పంచ్! నేను,నువ్వు అనుకునే ఆడదాన్ని కాదురా. ఇంకోసారి నా కనుచూపు మేరలో కనిపించావంటే 
ఏం చేస్తానో నాకే తెలీదు. జాగ్రత్త అని హెచ్చరిక చేసి,
“ఈ సారికి వదిలేస్తున్నా, లేదంటే నీకు ఊర్లో పరువు లేకుండా చేస్తా” అంటూ తలుపు తీసి మోహన్ రావుని బయటకు తోసేసింది.</p>
                    <p>ఈలోగా తండ్రి రాగానే, ఇద్దరూ ఆఫీసుకి వెళ్లి డాక్టర్ కార్తీక్ కి ఫారాలు అందజేశారు.</p>
                    <p>మిగతా పని తను చూసుకుంటానని, కారుణ్య నియామకానికి కావలసిన సర్టిఫికెట్లు వెంటనే తెచ్చుకోమని చెప్పి వాళ్ళిద్దర్నీ పంపించి వేస్తాడు డాక్టర్ కార్తీక్.</p>
                    <p>ఇద్దరు అతనికి నమస్కరించి ఇంటిదారి పడతారు.</p>
                    <p>సశేషం</p>
                    <p>900 పదాలు</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>