<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>ఉలే  అంటే  లేఉ - రవి గరి కథలు</title>
    <meta name="description" content="టీవీ420 ఆఫీసు మహా సందడిగానుంది. ఆ రోజే ఉద్యోగంలో చేరిన మహేషు భయం భయంగా లోపలికడుగెట్టేడు.">
    <meta property="og:title" content="ఉలే  అంటే  లేఉ - రవి గరి కథలు">
    <meta property="og:description" content="టీవీ420 ఆఫీసు మహా సందడిగానుంది. ఆ రోజే ఉద్యోగంలో చేరిన మహేషు భయం భయంగా లోపలికడుగెట్టేడు.">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి గరి కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">ఉలే  అంటే  లేఉ</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">short</span>
                        </div>
                    </div>
                </header>
                
                <div class="story-body">
                    <p>టీవీ420 ఆఫీసు మహా సందడిగానుంది. ఆ రోజే ఉద్యోగంలో చేరిన మహేషు భయం భయంగా లోపలికడుగెట్టేడు.</p>
                    <p>అందరుద్యోగులూ ఒకరినొకరు &#x27;ఉలే&#x27; అంటే &#x27;లేఉ&#x27; అని పలకరించుకుంటున్నారు.</p>
                    <p>తను రిపోర్టు చేయాల్సిన న్యూస్ డిపార్టుమెంటు హెడ్ బంగార్రాజు గారిని కలిసేడు.</p>
                    <p>&#x27;గుడ్ మార్నింగ్ సార్&#x27; అని విష్ చేస్తే ఆయన చిరాగ్గా చూసి &#x27;ఉలే&#x27; అని &#x27;ఆఫీసుక్కొత్తా&#x27; అని అడిగేడు.
&#x27;అవున్సార్.. అందరూ.. ఉలే.. లేఉ.. అని పలకరించుకుంటున్నారు.. ఏమిట్సార్.. ఆ మాటలకర్ధం?&#x27; భయపడుతూ అడిగేడు మహేష్</p>
                    <p>&#x27;చూడు బాబూ.. మనం ఉన్నదున్నట్టు చెబితే, వెంటనే ఛానెల్ మార్చేస్తారు.. అందుకే మనం ఉన్నది లేనట్లు, లేనిది ఉన్నట్లు చెబితేనే క్యూరియాసిటీ పెరుగుతుంది.. ఫర్ ఎగ్జాంపుల్, గవర్నమెంట్లో స్కాములున్నా లేనట్లు చెప్పాలి, ఓ సినిమా విషయం లేక ఫ్లాపైనా, సూపర్ హిట్టని ప్రొజెక్ట్ చెయ్యాలి.. అప్పుడే మనకి ఎడ్వర్టైజ్మెంట్లూ, మీకు జీతాలూ.. అర్ధమైందా.. ఆ కల్చర్ మన నరనరాన జీర్ణించుకుపోవాలంటే ఉన్నది లేనట్లు, లేనిది ఉన్నట్లు ఎప్పటికప్పుడు అనుకుంటూండాలి.. సో షార్ట్ గా.. ఉలే.. లేఉ.. అన్నమాట &#x27; అన్నాడా బంగార్రాజు గారు.</p>
                    <p>&#x27; చాలా ధ్యాంక్సండీ.. వివరంగా చెప్పారు &#x27;
&#x27; ఊ..లే&#x27;అన్నాడు బంగార్రాజు 
&#x27; లేఉ&#x27; అని బదులిచ్చేడు మహేషు
&#x27; నేనన్నది.. ఆ ఉలే.. కాదు.. ఇంక లే అని.. నీ ఫస్ట్ ఎసైన్మైంట్ ఇవాళ మొదలవుతుంది.. ఏదైనా సెన్సేషనల్ న్యూస్ ఐడియా క్రియేట్ చెయ్యాలి నువ్వు.. నచ్చితే ఆ కాన్సెప్ట్ డెవలప్ చేసి ప్రోగ్రాం చేద్దాం.. &#x27;</p>
                    <p>&#x27; మరి నచ్చకపోతే సార్?&#x27;</p>
                    <p>&#x27;నచ్చకపోతే నువ్వు వేరే ఉద్యోగం వెతుక్కునే ప్రోగ్రాం పెట్టుకో.. ఉలే&#x27;</p>
                    <p>&#x27; లేఉ.. సార్&#x27;
&#x27; గుడ్.. యు ఆర్ ఆల్రెడీ లెర్నింగ్&#x27;</p>
                    <p>డెస్క్ దగ్గర కొచ్చిన్ మహేష్ ఈ న్యూస్ ఐడియా ఏంట్రా బాబూ అని ఆలోచిస్తూ, న్యూస్ డిపార్టుమెంటు లో అందరినీ ఉలే అంటూ పలకరించి పరిచయం చేసుకున్నాడు. అందరూ అతడివేపు జాలి గా చూస్తూ లేఉ అంటూ బదులిచ్చారు.</p>
                    <p>అలా ఆలోచిస్తూంటే మధ్యాహ్నం అయ్యింది, ఏదైనా మింగుదామని లంచ్ డబ్బా తీసేసరికి ఓ డబ్బా లో అన్నం, ఇంకో డబ్బాలో ఆవకాయ ఉన్నాయి. వెంటనే భార్య కి ఫోన్ చేసేడు.</p>
                    <p>&#x27;ఇదేమిటి.. ఒక డబ్బాలో అరకేజీ అన్నం, ఇంకో డబ్బాలో పావుకిలో ఆవకాయ వేసేసేవు?&#x27;
&#x27;మీకు ముందే తెలుసు కదండీ.. నాకు వంట రాదని.. కాపురం మొదటి రోజు.. ఏదో కర్రీపాయింటు నుంచి తెప్పించుకోండంటే విన్లేదు మీరు&#x27; బదులిచ్చిందా అమ్మాయి.</p>
                    <p>&#x27;అయినా ఇంత అన్నానికి అంత ఆవకాయ మనిషనేవాడెవడైనా తింటాడేవిటి?.. ఈ అన్నం ఏమిటి సాగుతూ ఇలా ఉంది? &#x27;</p>
                    <p>&#x27; ఏం చెయ్యమంటారు?.. నేను కొన్న వంటలపుస్తకంలో అలాగే ఉంది &#x27; అంటూ ఫోనెట్టేసిందా అమ్మాయి.</p>
                    <p>మధ్యాహ్నం రెండింటికి న్యూస్ ఐడియాస్ మీటింగ్ కి వెళ్ళేడు. అందరూ ఒకరినొకరు &#x27;ఉలే&#x27;,&#x27; లేఉ&#x27; అని పలకరించుకున్నాక మీటింగ్ మొదలైంది.</p>
                    <p>పక్క డెస్క్ లో ఉండే ప్రభాకర్ తన కాన్సెప్ట్ చెప్పాడు&#x27; లవ్ లో ఫెయిలయ్యే కుర్రకారెక్కువ.. పైగా పక్కోడి లవ్ ఫెయిల్యూర్ వినాలంటే అందరికీ తెగ సరదా.. అందుకోసం.. అలాంటి లవ్ ఫెయిల్యూర్ గాళ్ళతో &quot;బ్రోకెన్ హార్ట్ విత్ పికె(ప్రభాకర్ కర్రి)&quot; .. ఎలా ఉంది నా కాన్సెప్ట్?&#x27;, అంటే అందరూ చప్పట్లు కొట్టేసేరు.</p>
                    <p>కిరణ్మయి అనే అమ్మాయి చెప్పింది &#x27;నా కాన్సెప్ట్ చాలా సింపుల్.. ఇప్పుడు ఆటోమేషన్ మూలంగా ఐటి ఉద్యోగాలు పోతున్నాయి కదా.. ఆ విషయం మీద &quot;అమెరికా లో ఆటోమేషన్ తో ఆటో డ్రైవర్లు గా మారుతున్న మన తెలుగు సాఫ్ట్ వేర్ ఇంజనీర్లు &quot; అని ప్రోగ్రాం చేద్దాం..&#x27;</p>
                    <p>&#x27; అమెరికా లో ఆటోలుంటాయా??&#x27; ఆశ్చర్యంగా అడిగాడు మహేష్
&#x27;లేఉ..&#x27; అని అందరూ అరిచేరు
&#x27; సారీ.. అర్ధమైంది.. లేనిది ఉన్నట్లు చెప్పాలి కదా &#x27; అన్నాడు
&#x27;సరే.. నువ్వు నీ కాన్సెప్ట్ చెప్పు&#x27; అడిగేడు బంగార్రాజు
&#x27; హైదరాబాద్ లో ప్లాస్టిక్ బియ్యం.. నా కాన్సెప్ట్ సార్&#x27; అన్నాడు మహేష్
అందరూ ఆశ్చర్యంగా చూస్తూంటే చెప్పాడు &#x27;ఇవ్వాళ మా ఆవిడ నిన్న కొన్న కేజీ బియ్యాన్ని ప్లాస్టిక్ కవర్ తో సహా కుక్కర్ లో పెట్టి వండేసింది.. ఈ అన్నం చూడండి.. రబ్బర్ లా ఎలా సాగుతూందో..&#x27;
&#x27;మీ ఆవిడ ప్లాస్టిక్ కవర్ తో సహా వొండేస్తే ప్లాస్టిక్ బియ్యం ఎలా అవుతుంది?&#x27; బంగార్రాజు అడిగాడు
&#x27;ఇక్కడ మన లేఉ కాన్సెప్ట్ ఉపయోగించాను సర్.. బోరబండ లో మా ఛానెల్ ఉద్యోగి ఇంట్లో ప్లాస్టిక్ బియ్యం అని ప్రోగ్రాం చేద్దాం సర్.. నేను, మా పక్కింటాయన మా ఆవిడ వండిన అన్నం తో క్రికెట్ ఆడుకుంటున్నట్టు చూపిద్దాం.. ఇవ్వాళ్టికి అదే హాట్ న్యూస్ అవుతుంది....దీని మీద గవర్నమెంట్ ఎంక్వయిరీ వేసేపాటికి మనం వేరే న్యూస్ వండేద్దాం.. &#x27;
&#x27; వెరీ గుడ్.. ఉలే&#x27; అని సంతోషంగా బంగార్రాజు అంటే మహేష్ తో పాటు మిగతా ఉద్యోగులందరూ&#x27; లేఉ&#x27; అని అరిచారు</p>
                    <p>టీవీ 420 ఆఫీసు లో చేరిన రెణ్ణెల్ల తర్వాత మహేష్ ని పిలిచాడు మన్మథ రావు ..ఉలే , లేవు అని పలకరింపులైన తర్వాత &#x27;యూ ఆర్ డూయింగ్ ఏ గుడ్ జాబ్ ..నీకొక క్రిటికల్ అస్సైన్మెంట్ ఇస్తున్నాను &#x27; అన్నాడు</p>
                    <p>&#x27;ఉలే &#x27; అని హుషారుగా అరిచిన మహేష్ &#x27;చెప్పండి సార్ &#x27; అని ఉత్సాహంగా అడిగేడు</p>
                    <p>&#x27;ఇవ్వాళ్టి నుంచి నువ్వా డ్రగ్స్ కేసు మీద ఉండు .. &#x27; అన్న మన్మథ రావు తో 
&#x27;తప్పకుండా సర్ ..నిరంతరం అంతరాయం లేకుండా ప్రేక్షకుల బీపీ పెంచే పూచీ నాది &#x27; అన్నాడు మహేష్</p>
                    <p>హుషారుగా ఆ టివి420 వాళ్ళ ఓబీ వాన్లో ఎక్సయిజు డిపార్టుమెంటాళ్ళ ఆఫీసుకెళ్ళేపాటికి అప్పటికే మిగతా తెలుగు టీవీ ఛానెళ్లు ఆ టీవీ , ఇంకో టీవీ , కింకర టీవీ , వంకర టీవీల తాలూకు ఓబీ వాన్లున్నాయి . 
కెమరామెన్ తో రెడీ గా ఉండేసరికి వాళ్ళ 420 టీవీ ఛానల్ నుంచి న్యూస్ యాంకర్ మంధర ఫోన్ చేసి అంది ..&#x27;ఇప్పుడు మన టివి 420
ఛానల్ రిపోర్టర్ మహేష్ ఎక్సయిజ్ ఆఫీసు ముందున్నారు ..చెప్పండి మహేష్ .. ఇప్పుడు ఎక్సయిజ్ ఆఫీసు ముందు పరిస్థితి ఏమిటి ?&#x27;
&#x27;ఎక్సయిజ్ ఆఫీసు ముందు ఇడ్లీల బండి ఇంకా ఓపెన్ చెయ్యలేదు మంథర .. నాతో పాటు మిగతా ఛానెల్ రిపోర్టర్లు కూడా ఎప్పుడు ఈ బండి వాడు ఇడ్లీలమ్ముతాడా అని ఎదురుచూస్తున్నాము మంధరా &#x27; అన్నాడు మహేష్</p>
                    <p>వెంటనే టీవీలన్నీ ఫ్లాష్ న్యూస్ వెయ్యడం మొదలెట్టాయి &#x27;ఎక్సయిజ్ ఆఫీసు ముందు తెరుచుకోని ఇడ్లీ బండి &#x27; అని</p>
                    <p>&#x27;మహేష్ నువ్వు ఎప్పటికప్పుడు అప్డేట్స్ ఇస్తూ ఉండు .. ఇప్పుడు మనతో లైవ్ లో మాట్లాడ్డానికి ప్రముఖ దర్శకుడు వెంకీ ఉన్నారు , చెప్పండి వెంకీ గారూ మీకెప్పటి నుంచీ ఈ మత్తు మందులు అలవాటుంది ?&#x27; అని మంథర అడిగితే , గతుక్కుమన్న ఆ డైరెక్టరు వెంకీ &#x27;నాకు మత్తు మందులు అలవాటు లేదండి &#x27; అన్నాడు</p>
                    <p>&#x27;మరి మీకు ఏ అలవాటు లేకుండానే మీ ప్రతి సినిమాలో తాగుడు మీద కామెడీ సీన్లు ఎందుకు పెడతారు?&#x27;</p>
                    <p>&#x27;ఏదో సరదాగా ... ప్రేక్షకులు కూడా ఎంజాయ్ చేస్తారని .. అయినా తాగుడు వేరు డ్రగ్స్ వేరు &#x27;</p>
                    <p>&#x27;రెండూ కిక్కెక్కించేవే కదా ?&#x27; అంది మంథర</p>
                    <p>&#x27;అవుననుకోండి ..కానీ డ్రగ్స్ లో కిక్కు వేరే &#x27; అన్నాడు వెంకీ</p>
                    <p>ఇదంతా చూస్తున్న న్యూస్ హెడ్ మన్మథ రావు మొహం వెలిగిపోయి , తన టీం వేపు సైగ చేస్తే వెంటనే &#x27;బ్రేకింగ్ న్యూస్.. డ్రగ్స్ లో ఆ కిక్కే వేరు అంటున్న ప్రముఖ దర్శకుడు వెంకీ &#x27; అని ఛానెల్ లో వెయ్యడం మొదలెట్టారు</p>
                    <p>&#x27;చెప్పండి వెంకీ గారు .. మీ ఫిలిం ఇండస్ట్రీ లో డ్రగ్స్ ఎప్పటి నుంచి అలవాటు ఉంది ?&#x27; అని మంథర అడిగితే &#x27;నాకేం తెలుసండీ &#x27; అన్నాడు వెంకీ</p>
                    <p>&#x27;ఒకసారి మేము ఫిలిం ఇండస్ట్రీ మీద తయారు చేసిన ఏవీ చూడండి&#x27; అని ఏవీ ప్లే చేసింది. సంతానం సినిమా లో లతా మంగేష్కర్ పాడిన &#x27;నిదురపోరా తమ్ముడా&#x27; , శ్రీకృష్ణ పాండవీయం లో నుంచి &#x27;మత్తు వదలరా &#x27;, గబ్బర్ సింగ్ సినిమా లోంచి &#x27;మందుబాబులం &#x27; పాటల్ని ప్లే చేసి , &#x27;ఇప్పుడు చెప్పండి లతా మంగేష్కర్ నుంచి కోట శ్రీనివాస రావు గారి దాకా మన తెలుగు ఫిలిం ఇండస్ట్రీ మత్తుని ఎంకరేజ్ చేస్తూందని బయట పబ్లిక్ అనుకుంటున్నారు ..మీరేమంటారు?&#x27;</p>
                    <p>&#x27;నేనేమంటాను ..ఆ పాటలకి నాకు ఏమిటి సంబంధం ?... అది కంపోజ్ చేసిన , పాడిన వాళ్ళయిష్టం &#x27; అన్నాడు వెంకీ 
మళ్ళీ మన్మథ రావు హుషారుగా సైగ చేస్తే బ్రేకింగ్ న్యూస్ అంటూ &#x27;లతా మంగేష్కర్ , ఘంటసాల , కోట శ్రీనివాస రావు డ్రగ్స్ తీసుకోవడం పై &quot;అది వాళ్ళిష్టం &quot; అని స్పందించిన ప్రముఖ డైరెక్టరు వెంకీ అంటూ స్క్రోలింగు వేసేరు</p>
                    <p>&#x27;ఒక్కసారి మా రిపోర్టర్ మహేష్ ఎక్సయిజ్ ఆఫీసు నుంచి అప్డేట్ అందిస్తారని &#x27; మంధర అంటూ &#x27;ఉలే మహేష్ ..ఆ ఎక్సయిజ్ ఆఫీసు దగ్గర పరిస్థితి ఏమిటి ?&#x27;అని అడిగితే</p>
                    <p>&#x27;లేవు ..మంథర .. ఇప్పుడే ఇడ్లీ బండి తెరిచాడు .. అన్ని ఛానెల్స్ వాళ్ళూ ఇడ్లీలు , మైసూరు బజ్జీలు తిన్నారు &#x27; అన్నాడు మహేష్</p>
                    <p>&#x27;ఈ డ్రగ్స్ కేసు విషయమై ఆ ఇడ్లీ బండి వాడికి ఏమైనా తెలిసే అవకాశం ఉందా ? అడిగింది మంథర</p>
                    <p>&#x27;ఇందాకే అతనితో మాట్లడాను మంథర .. చాలా విషయాలు తెలిసాయి &#x27;</p>
                    <p>&#x27;ఏం తెలిసాయి మహేష్ ?&#x27;</p>
                    <p>&#x27;నిన్న ఎంక్వయిరీ కి వచ్చిన హీరోయిన్ జాకల్ అగర్వాల్ కి కాఫీ ఇతని బండి లోనుంచే తీసుకెళ్లి ఇచ్చేరట &#x27;</p>
                    <p>మన్మథ రావు చిరునవ్వు నవ్వితే &#x27;ఎక్సయిజ్ ఆఫీసులో హీరోయిన్ జాకల్ అగర్వాల్ కి కాఫీ తో రాచమర్యాదలు &#x27; అని బ్రేకింగ్ న్యూసు వేసేరు</p>
                    <p>&#x27;చెప్పు మహేష్ .. హీరోయిన్ జాకల్ కి కాఫీ నచ్చిందా &#x27; అని మంథర అడిగితే &#x27;నచ్చలేదు కొంచెం షుగర్ ఎక్కువ కావాలి అని అడిగితే ఈ ఇడ్లీ బండతను ఓ చెంచాడు షుగర్ పంపాడట &#x27; అన్నాడు మహేష్ 
&#x27;ఇప్పుడు చెప్పండి వెంకీ గారు ..ఒక ప్రముఖ హీరోయిన్ డైరెక్టుగా ఎక్సయిజ్ ఆఫీసులో కూర్చుని షుగర్ అడిగే పరిస్థితి కనిపిస్తూంది ..దీన్నెలా అర్ధం చేసుకోవాలి ?&#x27; అంది మంథర</p>
                    <p>కాఫీ లోకి షుగర్ అడిగితే తప్పేమిటండీ ..అదేమీ బ్రౌన్ షుగర్ కాదు కదా &#x27; అని వెంకీ అడిగితే లోపలున్న మన్మథ రావు గట్టిగా నవ్వాడు &quot;బ్రేకింగ్ న్యూస్ ..కాఫీ లో కి బ్రౌన్ షుగర్ తీసుకుంటే తప్పు లేదన్న ప్రముఖ దర్శకుడు వెంకీ &quot; అంటూ స్క్రోలింగ్ రాసాగింది 
&#x27;ఎక్సయిజ్ ఆఫీసు దగ్గర కలకలంగా ఉందిట ..ఒక్కసారి మా రిపోర్టర్ మహేష్ ని అడిగి తెలుసుకుందాం &#x27; అని మంథర &#x27;ఉలే మహేష్ ..ఎక్సయిజ్ ఆఫీసు దగ్గర ఆ సందడి ఏమిటి ?..ఇవ్వాళ ఎంక్వయిరీ కి రావాల్సిన యాక్టర్ పొట్టిరాజు వచ్చాడా ?&#x27;</p>
                    <p>&#x27;లేవు మంథర .. ఎక్సయిజ్ ఆఫీసు గేటు దగ్గరికి ఒక కుక్క వచ్చింది &#x27;</p>
                    <p>&#x27;చెప్పు మహేష్ ..సినిమా యాక్టర్ పొట్టిరాజు కోసం డాగ్ స్క్వాడ్ ని ఎందుకు పిలవాల్సిన పరిస్థితి వచ్చింది &#x27;</p>
                    <p>&#x27;అది పోలీస్ డాగ్ కాదు మంథర .. ఊర కుక్క లా ఉంది &#x27;</p>
                    <p>&#x27;కాస్త దగ్గిరికెళ్ళి జూమ్ చెయ్యి మహేష్ .. మన ప్రేక్షకులకి ఆ వీధి కుక్క ని క్లోజప్పు లో చూపిద్దాం &#x27;</p>
                    <p>&#x27;అలాగే మంథర .. ఆమ్మో పిక్కట్టుకుంది రోయ్ &#x27; అని అరిచాడు మహేష్</p>
                    <p>&#x27;చెప్పు మహేష్ .. రిపోర్టింగుకెళ్లిన నిన్ను ఆ కుక్క కరిచిందంటే మనం దీన్నెలా అర్ధం చేసుకోవాలి &#x27; అంది మంథర</p>
                    <p>&#x27;పిచ్చెక్కిందని అర్ధం చేసుకోవాలి మంథర &#x27; బాధగా అరిచాడు మహేష్</p>
                    <p>&#x27;సమీపంలోని 108 కి ఫోన్ చెయ్యి మహేష్ &#x27; అని మంథర అంటే</p>
                    <p>&#x27;నన్ను కరిచింతర్వాత పిచ్చెక్కింది ఆ కుక్క కి ... నాకు కాదు మంథర &#x27; అని బదులిచ్చేడు మహేష్</p>
                    <p>&quot;ఎక్సయిజ్ ఆఫీసు ముందు పిచ్చి కుక్కల స్వైర విహారం &quot; అని స్క్రోలింగ్ మొదలైంది.</p>
                    <p>రచయిత
రవీంద్ర కంభంపాటి</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి గరి కథలు. అన్ని హక్కులు సురక్షితం.</p>
        </div>
    </footer>
</body>
</html>