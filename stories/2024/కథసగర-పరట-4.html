<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>కథాసాగరం పార్ట్ 4</title>
    <meta name="description" content="కథాసాగరం పార్ట్ 4
రచన: రవి కావూరు 
 ***">
    <meta property="og:title" content="కథాసాగరం పార్ట్ 4">
    <meta property="og:description" content="కథాసాగరం పార్ట్ 4
రచన: రవి కావూరు 
 ***">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">కథాసాగరం పార్ట్ 4</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">long</span>
                        </div>
                    </div>
                </header>
                
                <div class="story-body">
                    <p>కథాసాగరం పార్ట్ 4
రచన: రవి కావూరు 
 ***</p>
                    <p>నవనీత్ కౌర్ తో పరిచయం ఎంతో నచ్చింది అపూర్వకి.</p>
                    <p>ఇద్దరూ విశ్వవిద్యాలయంలో తీరిక దొరికినప్పుడల్లా అనేక సామాజిక విషయాల మీద చర్చించుకుంటూ ఉండేవారు.</p>
                    <p>నవనీత్ కౌర్ చిన్నప్పటినుంచి ఢిల్లీలో చదువుకున్న అమ్మాయి.</p>
                    <p>నేటి సమాజంలో స్త్రీలు, పురుషులతో సమానంగా అన్ని రంగాలలోనూ రాణిస్తున్నారని, అన్నిట్లోను సమానత్వం లభించాలని అనుకుంటున్నప్పుడు, శీలం విషయంలో 
స్త్రీలకు మాత్రమే ఎందుకు అపవాదు అంటగట్టాలని ప్రయత్నం చేస్తారో అర్థం కాని విషయమని, 
ఈ విషయంలో మనుషుల ఆలోచనలో మార్పు రావాలని అదే మహిళాభ్యుదయ ప్రస్థానంలో పెద్ద
మలుపవుతుందని ఎప్పుడూ వాదిస్తూ ఉండేది.</p>
                    <p>అపూర్వకు నవనీత్ ఆలోచనలలో ఎంతో 
సత్యముoదనిపిస్తూ ఉండేది. చాలాసార్లు తనకు జరిగిన సామూహిక అత్యాచారం గురించి చెబుదామనుకునేది కానీ సందేహించేది.</p>
                    <p>రాను రాను తనపై జరిగిన అత్యాచారం, తన తప్పు కాదని, తాను కోరుకున్నది కాదని, కొందరు కామాంధుల పశు ప్రవృత్తికి తాను బలి అయ్యానని అనే ఆలోచన అపూర్వకి కలగసాగింది. ఆమె తనపై అత్యాచారాన్ని కొత్త కోణంలో చూడటం ప్రారంభించింది.</p>
                    <p>నేటి సమాజంలో స్త్రీల పై పసిపిల్లల నుంచి, పెద్దవారి వరకు జరుగుతున్న వరుస అత్యాచారాలకు అడ్డుకట్ట వేసేందుకు తాను ప్రయత్నించాలని గాఢంగా కోరుకో సాగింది.</p>
                    <p>…..</p>
                    <p>అపూర్వ పట్ల తనకు ఉన్నది జాలా లేదా చిగురు తొడుగుతున్న ప్రేమా అని ధీరజ్ ఆలోచించ సాగాడు.</p>
                    <p>అమాయకత్వం కలగలిసిన చక్కటి అందం, 
అప్పుడే విరిసిన గులాబీలా ఉండే ఆమె వర్చసు, 
అంతకు మించి వెన్నెల లాంటి చల్లటి మనస్తత్వం,
కొంతమంది దుర్మార్గుల చేతిలో బలి కావడం అతన్ని చింతాక్రాంతుని చేయసాగింది.</p>
                    <p>సాంకేతిక విప్లవం కారణంగా, గత రెండు మూడు దశాబ్దాలుగా చౌకగా లభ్యమవుతున్న ఇంటర్నెట్, తద్వారా మరింత విచ్చలవిడిగా లభ్యమవుతున్న 
అశ్లీల శృంగార వీడియోలు, నీలి చిత్రాలు, పాఠశాల స్థాయిలోనే విద్యార్థులకు లభించడం, అప్పుడే ప్రౌఢత్వం సంతరించుకుంటున్న విద్యార్థులు వాటిని చూసి ఉత్తేజితులవడం, అవకాశం లభిస్తే వాటిని పొందాలని కుతూహల పడడం, వారికి ఆ వయసులో అవసరమైన లైంగిక విజ్ఞానం గురించి చెప్పే పరిస్థితి అటు పాఠశాలల్లో గాని ఇటు కళాశాలలో గాని లేకపోవడంతో వారు చేస్తున్నది తప్పని, అవాంఛనీయమని తెలుసుకోలేకపోతున్నారు.</p>
                    <p>ఇంటర్మీడియట్ స్థాయినించే మగ విద్యార్థులు ఇంటర్నెట్ కేఫ్ లు, లేదా తమ ఇళ్లలోనో లేదా స్నేహితుల ఇళ్లలోనో
రహస్యంగా నీలి చిత్రాలు చూడటం పరిపాటి అయిపోయింది.</p>
                    <p>వయసు తెచ్చే ఉద్రేకానికి లోనై, ఆ అనుభవం ఎట్లయినా పొందాలని కోరిక బలపడడం, దానికి తగిన అవకాశాల కోసం ఎదురు చూడటం, వారితో స్నేహంగా ఉంటున్న యువతులపై వారిని మభ్యపెట్టి ఆ అనుభవం పొందడం కోసం ఎన్ని మాయమాటలు చెప్పయినా సరే వారిపై లైంగిక అకృత్యాలకు పాల్పడడం చూస్తూనే ఉన్నాడు.</p>
                    <p>తల్లితండ్రులు ఇద్దరు ఉద్యోగస్తులై, పిల్లల పట్ల తగినంత సమయం కేటాయించకపోవడం, పెరుగుతున్న పిల్లలకు కలిగే అనేక లైంగిక సందేహాలకు సహేతుకమైన సలహాలు ఇచ్చే గృహ వ్యవస్థ మనదేశంలో లేకపోవడం ఈ లైంగిక అకృత్యాలకు కారణమని ధీరజ్ భావించాడు.</p>
                    <p>అసలు ఈ అసభ్య శృంగార నీలి చిత్రాలు పిల్లలకు, విద్యార్థులకు అందుబాటులో లేకుండా చేయడం ఒక్క ప్రభుత్వ బాధ్యతగానే కాకుండా, ఇంట్లో తల్లిదండ్రుల దగ్గర నుండి, సామాజిక అభ్యుదయం కోసం పని చేసే అనేక సంస్థలు ఉమ్మడిగా ప్రయత్నం చేయాలని ధీరజ్ అనుకున్నాడు.</p>
                    <p>ఈ నీలి చిత్రాల వ్యవస్థ గురించి లోతుగా పరిశీలన చేయాలనుకున్నాడు. తనకున్న సాంకేతిక పరిజ్ఞానంతో తాను పనిచేస్తున్న రిమోట్ సెన్సింగ్ వ్యవస్థ సహకారంతో పని మొదలుపెట్టాలని ధీరజ్ అనుకున్నాడు.</p>
                    <p>….</p>
                    <p>ఇలా ఉండగా హైదరాబాదులో పనిచేసుకుంటున్న కార్తీక్ కి ఒక సోమవారం సాయంత్రం ఫోన్ వచ్చింది.</p>
                    <p>నేను షి టీమ్స్ భరోసా కేంద్రం సబ్ ఇన్స్పెక్టర్ ని మాట్లాడుతున్నాను. నా పేరు దీపిక. మీ చెల్లెలు అపూర్వగారి సామూహిక అత్యాచారం మీద మా విచారణ తుది దశకు వచ్చింది. నిందితులను గుర్తు పట్టేము.</p>
                    <p>నిందితుల మీద జిల్లా మహిళా న్యాయస్థానంలో నేరారోపణ పత్రం (ఛార్జ్ షీట్ ) దాఖలు చేయబోతున్నాం. మీ చెల్లెలు గారి తరపున వాదించే పబ్లిక్ ప్రాసిక్యూటర్ రోషిణి గారు అపూర్వతో మాట్లాడతాను అంటున్నారు.</p>
                    <p>మీరు శనివారం సాయంత్రం ఐదు గంటలకు మీ చెల్లి గారితో కలసి రోషిణి గారి ఇంటికి వచ్చేయండి. వారి చిరునామా మీకు పంపుతున్నాను. మేము కూడా అదే సమయానికి వస్తాం అన్నది.</p>
                    <p>***</p>
                    <p>శనివారం ఉదయాన్నే డీల్లి నుండి హైదరబాద్ చేరుకున్న అపూర్వ, అన్నయ్య కార్తీక్ తో కలసి ఆ రోజు సాయంత్రం పబ్లిక్ ప్రాసిక్యూటర్ రోషిణి ఇంటికి వెళ్ళింది.</p>
                    <p>విశాలమైన కార్యాలయపు గదిలో, చుట్టూ అనేక చట్టాల పుస్తకాలతో కూడిన బీరువాలతో, టేబుల్ మీద వివేకానందుని విగ్రహంతో, 40 ఏళ్ల రోషిణి కూర్చుని ఉంది.</p>
                    <p>నమస్కార ప్రతి నమస్కారాలైన తర్వాత ఇద్దరూ రోషిణి ఎదురుగా కూర్చున్నారు</p>
                    <p>రోషిణి సంభాషణ ప్రారంభిస్తూ, అపూర్వ గారి మీద జరిగిన సామూహిక అత్యాచారంపై విచారణ పూర్తయి చార్జిషీటు ఫైల్ చేయబోతున్నాము.</p>
                    <p>అయితే కేసును పకడ్బందీగా కోర్టు వారికి వివరించవలసి ఉంటుంది. అందుకు మరికొన్ని వివరాలు మీరు చెప్పాలంటూ,</p>
                    <p>అపూర్వ గారు! అత్యాచారం రోజున ఏమి జరిగిందో గుర్తుకు తెచ్చుకోగలరా?</p>
                    <p>మీకు గుర్తుoదో లేదో ఆరోజు ఆసుపత్రిలో మిమ్మల్ని భరోసా టీమ్స్ వారి అభ్యర్థన మేరకు మహిళా మేజిస్ట్రేట్ వారు మిమ్మల్ని వంటరిగా కూర్చోబెట్టి ఏమి జరిగినదన్న దానిపై మీ స్టేట్మెంట్ తీసుకున్నారు. షాక్లో ఉన్న మీరు అత్యాచారం జరిగిందన్న విషయాన్ని ఆమెకు చూచాయగా తెలియజేసేరు. వాస్తవానికి అది సరిపోతుంది.</p>
                    <p>కానీ అత్యాచార నిందితులు ఎలా ఉంటారు? వారిని గుర్తు పట్టే ఆనవాళ్లు మీరు ఏమైనా గమనించారా? ఈ విషయాలు చెప్పండి. అవి మన కేసుని బలోపేతం చేస్తాయి అన్నది రోషిణి.</p>
                    <p>ఈలోగా సబ్ ఇన్స్పెక్టర్ దీపిక, గదిలోనికి ప్రవేశించి
రోషిణికి పోలీస్ సెల్యూట్ చేసి కుర్చీలో కూర్చుంది..</p>
                    <p>మీరు చెప్పడన్నట్లు అపూర్వ వైపు చూసింది రోషిణీ.</p>
                    <p>మేడం.. ఆ రోజు డ్రైవర్ నాతో తెలుగులో మాట్లాడుతుండేవాడు, ఫోన్లో మాట్లాడినప్పుడు మాత్రం కన్నడంలో మాట్లాడినట్లుగా ఇప్పుడు అనిపిస్తోంది. . పాన్ పరగ్ నమిలేవాడు.</p>
                    <p>కారులో మీ స్నేహితులు కాక ఎంత మంది వున్నారో గుర్తుందా?</p>
                    <p>ఏస్ మేడం. ఇన్నోవాలో మేము నలుగురు ఎక్కే సమయానికే వెనక సీట్లో ఇద్దరు యువకులున్నారు. చీకట్లో వారినీ సరిగా చూడలేదు. కార్ మిర్రర్ లో వెనుకనున్న ఓ వ్యక్తి మెడలో వెండి శిలువ చైను వ్రేలాడటం చూసేను.</p>
                    <p>మీ స్నేహితులు దిగిపోయిన తరువాత మరల ఎంత మంది ఎక్కారు?</p>
                    <p>ఇద్దరూ వ్యక్తులు మేడం. టీ దుకాణం దగ్గర ఎక్కేరు. అందులో పొడవాటి గెడ్డం వున్న వ్యక్తి చేతిలో ఏదో పాకెట్ వుంది. అతను వెనుక సీట్లో వున్న వ్యక్తికి అది ఇచ్చేడు. డ్రైవర్ ముందు సీట్లో ఆ ఇద్దరూ ఇరుక్కుని కూర్చున్నారు.</p>
                    <p>మీకు మత్తు ఆవరించే ముందు మీకు గుర్తున్న విషయం ఏమిటి?</p>
                    <p>బెంగళూరు హైదరాబాద్ హైవే టోల్ ప్లాజా 500 మీటర్ల దూరంలో అన్న బోర్డ్ చూసేను. ఆ తరువాత నాకు సృహ లేదు.</p>
                    <p>నైస్ అపూర్వ. బాగా గుర్తుకు తెచ్చుకున్నారు అన్నది రోషీణి.</p>
                    <p>ఎస్సై దీపికను చూస్తూ ఎస్సై గారు! ఈ కేసుని మొదటి నుంచి మీరే చూస్తున్నారా? ఇంతకుముందు ఎవరైనా చూశారా అనడిగింది రోషీణి.</p>
                    <p>దీపిక సమాధానమిస్తు, లేదు మేడం! ఈ సంఘటన జరిగినప్పుడు అప్పటి భరోసా కేంద్రం ఇన్స్పెక్టర్ రాఘవులు గారు చూశారు.</p>
                    <p>రోషీణి: సరే. సంఘటన జరిగిన ఎంత సేపటికి పోలీసు వారు అపూర్వని చూశారు?</p>
                    <p>దీపిక : కేసు డైరీ ప్రకారం 15-8-23 ఉదయం 9 గంటల ప్రాంతంలో భరోసా పోలీస్ కేంద్ర పరిధిలో ఉన్న ప్రభుత్వ ఆసుపత్రి డ్యూటీ డాక్టర్ గారు ఫోన్ చేసి, ఒక యువతి గాయాలతో ఆసుపత్రికి తీసుకురాబడిందని, 
సోమ సుందరం అనేవారు ఆమెను తీసుకువచ్చారని, తీసుకురాబడిన యువతి, తనకు తెలిసిన మిత్రుని కుమార్తె అని, ఆమె బెంగుళూరు హైదరాబాద్ రహదారిలో ఔటర్ రింగ్ రోడ్డు టోల్ గేటుకు కొంచెం దూరంలో సర్వీస్ రోడ్డున ఆనుకుని ఉన్న రెండు తుక్కు సామాన్లు రీసైకిల్ చేసే ఫ్యాక్టరీల మధ్య ఉన్న రోడ్డు మీద పడి ఉండగా చూసానని, వెంటనే ఆమెను తన కారులో ప్రభుత్వ ఆసుపత్రిలో చేర్చానని చెప్పాడు. మరో అరగంటలో భరోసా పోలీస్ సబ్ ఇనస్పెక్టర్ రాఘవులు గారు ఆసుపత్రికి చేరుకున్నారు.</p>
                    <p>రోషీణి: ఇన్స్పెక్టర్ రాఘవులు గారు తీసుకున్న చర్య ఏమిటి?</p>
                    <p>దీపిక: అపూర్వకి అప్పటికి ఇంకా స్పృహ రాలేదు మేడం. జరిగింది ఊహించి రాఘవులు గారు సమీపంలో ఉన్న మహిళా మేజిస్ట్రేట్ గారికి ఫోన్ చేసి శరీరంపై ఉన్న తీవ్ర గాయాల దృష్ట్యా ఆమెపై సామూహిక అత్యాచారం జరిగి ఉంటుందని భావించి అపూర్వ దగ్గర్నుంచి స్టేట్మెంట్ తీసుకోవడానికి రావలసిందిగా కోరారు.</p>
                    <p>మహిళా మెజిస్ట్రేట్ గారు వచ్చే సమయానికి అపూర్వకు తెలివి వచ్చింది. అక్కడే వున్న అపూర్వ అన్నగారైన కార్తీక్ కి మేజీస్టేట్ వారు ఎందుకు వచ్చారో తెలియజేసిన తరువాత మహిళా మేజిస్ట్రేట్ గారు అపూర్వ దగ్గర నుంచి స్టేట్మెంట్ తీసుకున్నారు.</p>
                    <p>మేజిస్ట్రేట్ గారు ఆసుపత్రి డాక్టర్ను,బాధితురాలి జననాంగ పరీక్ష చేసి అందులో లభ్యమైన వీర్యపు నమూనాలను ఇతర సాక్ష్యధారాలను సుప్రీంకోర్టు మరియు మహిళా కమిషన్ వారి మార్గదర్శకాల ప్రకారం జాగ్రత్తగా సేకరించి, సీల్ చేసి ఫోరెన్సిక్ లాబరేటరీకి తక్షణమే పంపించమని ఆదేశించారు.</p>
                    <p>రోషీణి: తర్వాత ఏమి జరిగింది?</p>
                    <p>దీపిక: తర్వాత ఆసుపత్రి పెద్ద డాక్టర్ గారు అపూర్వ జననాంగాల నుండి లభ్యమైన వీర్యాన్ని సేకరించారు. అపూర్వ దుస్తుల మీద కొన్ని తల వెంట్రుకలు, అపూర్వ శరీరం మీద కొన్ని పంటి గట్లు , పెనుగులాటలో అపూర్వ వంటి మీద దొరికిన ఒక సిలువ ఉన్న చైను దొరికాయి..</p>
                    <p>రోషీణి: మరి మీరు చేసిన ఎంక్వయిరీ ఏమిటి దీపిక? .</p>
                    <p>దీపిక: ఈ కేసులో మొదటి సమాచార నివేదిక పూర్తయిన తర్వాత రాఘవులు గారి స్థానంలో వచ్చిన నేను కేసు విచారణ మొదలుపెట్టాను.</p>
                    <p>అపూర్వ స్నేహితులను విచారించినప్పుడు, ఇన్నోవా కార్ వివరాలు తెలుసుకున్నాను. అపూర్వ దొరికిన ప్రాంతానికి దగ్గరలో ఉన్న టోల్ ప్లాజా లో ఉన్న సీసీటీవీ ఫుటేజీలలో నిందితులు వాడిన ఇన్నోవా కార్ తేదీ 15-8- 23 న తెల్లవారుజామున 5:30 ప్రాంతంలో గేట్ నెంబర్ ఫోర్ నుండి వెళ్ళింది.</p>
                    <p>ఆ సమయంలో టోల్ ప్లాజా చెక్ గేట్ మొరాయించడంతో రెండు నిమిషాల పాటు కార్ ఆగిపోయింది. సి సి ఫుటేజ్ లో, కారు మధ్యలో అపూర్వ నిద్రపోతున్నట్టుగా రికార్డ్ అయింది. 
మిగిలిన వారి మొహాలు కూడా లభ్యమయ్యాయి.</p>
                    <p>ఈ ఆధారాలతో విచారణ మొదలు పెట్టాను మేడం. నిందితులు అప్పటికే పరారీలో ఉన్నారు . వారిని ట్రేస్ చేసి అదుపులో తీసుకోవడానికి సమయం పట్టింది.</p>
                    <p>కారు డ్రైవర్ పేరు అమర్, ఇంకొక ఇద్దరు పేర్లు అక్బర్, ఆంథోనీ. వీరిద్దరే వెనక సీట్ లో కూర్చున్నారు. వీరే 
ఈ సామూహిక అత్యాచారానికి పాల్పడ్డారు.</p>
                    <p>టీ దుకాణం దగ్గర ఎక్కిన ఇద్దరూ కూడా అత్యాచారంలో పాల్గొలేదు. వాళ్లు సహాయకులు మాత్రమే.</p>
                    <p>పోర్సోనిక్ లాబరేటరీ నుంచి రిపోర్ట్ రావడం ఆలస్యమైయింది మేడం. నిందితుల డీఎన్ఏ శాంపిల్స్ మనకు లభ్యమైన నమూనాలతో ఖచ్చితంగా సరిపోయినయి మేడం. రిపోర్ట్ ఆ విధంగానే వచ్చింది.</p>
                    <p>We have all the crucial and clinching evidence to nail the bastards madam అంది దీపిక కసిగా. 
 
అపూర్వ , కార్తీక్ ల వందనాలు వివర్ణమయినాయి. బాధతో తలదించుకున్నరిద్దరు.</p>
                    <p>రోషీణి వాతావరణాన్ని తేలిక పరుస్తూ, “గుడ్ జాబ్” దీపిక. ఆలస్యమైనా సరే నిందితులను పట్టుకున్నారు,</p>
                    <p>నిందితులకు తగిన శిక్ష పడాల్సిందే. మన సాక్ష్యధారాలను కోర్టు వారికి సమర్పిద్దాం.</p>
                    <p>ఇంతకీ నిందితుల తరఫున ఎవరైనా అడ్వకేట్ ఉన్నారా?</p>
                    <p>దీపిక: నిందితులు ఇంతకుముందే కొన్ని నేరాలలో అరెస్టై ఉన్నారు మేడం. బెయిల్ మీద ఉన్నారు.</p>
                    <p>మన కోర్టు న్యాయవాదులెవరు నిందితుల తరఫున వాదించడానికి ఇష్టపడటం లేదు. బహుశా నామ మాత్రంగా కోర్టు వారు అడ్వకేట్ని నియమిస్తారేమో.</p>
                    <p>ఈ సమావేశం ముగిసిన తర్వాత అపూర్వ ఢిల్లీ వెళ్ళిపోయింది. 
 
…</p>
                    <p>అపూర్వ కేసు విచారణ పూర్తయింది.</p>
                    <p>న్యాయమూర్తి తీర్పును చదువుతూ, ఎన్నో ఉన్నత విలువలు గల మన సమాజంలో, విచ్చలవిడిగా లభ్యమవుతున్న నీలి చిత్రాలు, సాహిత్యమే కాకుండా మత్తు మందుల ప్రభావానికి లోనై, నేటి భారత యువత 
వావి వరసలు మరచి, మృగాల కంటే దారుణంగా మహిళలపై అకృత్యాలకు పాల్పడడం ఎంతో బాధను కలిగిస్తోoది.</p>
                    <p>విదేశీయులు రూపొందించిన చట్టాలలో ఈ తీవ్రమైన ఘాతుకాలకు విధించే శిక్షలు, సమకాలీన సమాజంలో సరిపోవు.</p>
                    <p>అందుకనే గత నాలుగు దశాబ్దాలుగా మన భారత అత్యున్నత న్యాయస్థానము, జాతీయ మహిళా కమిషన్, అత్యాచార నిందితులకు కఠినమైన శిక్షలు పడేలా, బాధితులకు సత్వర న్యాయం అందేలా, 
వారు మానసిక అభ్యుదయానికి దోహదపడే విధంగా అనేక చట్ట సవరణలు చేసిందని,</p>
                    <p>తదానుగుణంగా మన ధర్మాలను సృజిస్తూ,
భారతీయ న్యాయ సంహితను అమలులోకి తెచ్చిందని, న్యాయ సంహిత లోని 64 నిబంధన ప్రకారం, నిందితులు ముగ్గురికి 20 సంవత్సరాల కఠిన కారగార శిక్ష విధిస్తున్నానని, ఈ అకృత్యానికి సహకరించిన మరో ఇద్దరికి 10 సంవత్సరాల సాధారణ కారాగార శిక్ష విధింపబడినదని తీర్పు ప్రకటించారు.</p>
                    <p>సామూహిక అత్యాచారానికి గురైనటువంటి అపూర్వ వంటి ఎందరో అభాగ్యులు, మరల సామాజిక జీవన స్రవంతిలో కలిసిపోవడానికి, అభ్యుదయ పథంలో చేస్తున్న ఈ కొత్త చట్టాలు ఎంతో చేయూతనిస్తాయని, ఆ నిబంధనల మేరకు అపూర్వకు ఐదు లక్షల రూపాయలు పరిహారం ఇవ్వడం వుచితమని గుర్తించి ఆ సొమ్ము చెల్లించమని జిల్లా న్యాయ సేవాధికార సంస్థ ఆదేశిస్తున్నాను అన్నారు న్యాయమూర్తి.</p>
                    <p>***</p>
                    <p>ధీరజ్ తన పరిశీలనలో, 112 కోట్ల మొబైల్ ఫోన్లు వున్న మన దేశంలో కోట్లాది మంది ప్రజలు శృంగార వీడియోలు చూడటం అలవాటుగా మార్చుకున్నారని. నీలి చిత్రాలు చూపే OTT ఛానెల్స్ మీరట్ కేంద్రంగా ఇప్పుడు దేశంలో విరివిగా ఉన్నాయని కనుగొన్నాడు.</p>
                    <p>దీని వల్లే కదా ఇన్ని అత్యాచారాలు.! వీటిని అరికట్టాలి అనుకుంటుండగా ధీరజ్ మనసులో ఒక ప్రణాళిక ఆకారం దాల్చ సాగింది</p>
                    <p>****
డిల్లీలో వున్న అపూర్వకు తరచు సబ్ ఇన్స్పెక్టర్ దీపిక గుర్తుకు వస్తుండేది. తన కన్న రెండేళ్లు చిన్నదేమో! 
కానీ తనలో ఎంత ఆత్మ విశ్వాసం. తనపై తనకు ఎంత నమ్మకం. తాను జాతీయ కరాటే ఛాంపియన్ అట. 
ఆత్మరక్షణ శిక్షణ తీసుకుంటే అంత మనో నిబ్బరం వస్తుందా.. ఏమో.. నవనీత్ నీ ఒకసారి అడగాలి అనుకుంది.</p>
                    <p>*****
నిందితులకు శిక్ష పడిందన్న వార్త విని అపూర్వ కుటుంబ సభ్యులను పలకరించడానికి వచ్చేడు ధీరజ్.</p>
                    <p>తలుపు తీసిన అపూర్వను చూసి ధీరజ్ ఆశ్చర్య చకితుడయ్యేడు..</p>
                    <p>సంవత్సరం లోపల తనలో ఎంత మార్పు… అవమాన ఛాయలు తొలగి, కడిగిన ముత్యంలా వెలుగుతున్న ఆమె మోము.</p>
                    <p>హాయ్! ఎలా ఉన్నారు అన్నాడు ధీరజ్ ప్రేమగా..</p>
                    <p>ధీరజ్ పిలుపులోని మార్దవాన్ని మొదటి సారిగా గమనించింది అపూర్వ.</p>
                    <p>సశేషం…</p>
                    <p>1499 వాక్యాలు</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>