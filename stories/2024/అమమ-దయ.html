<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>అమ్మ దయ - రవి గరి కథలు</title>
    <meta name="description" content="అమ్మ దయ">
    <meta property="og:title" content="అమ్మ దయ - రవి గరి కథలు">
    <meta property="og:description" content="అమ్మ దయ">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి గరి కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">అమ్మ దయ</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">short</span>
                        </div>
                    </div>
                </header>
                
                <div class="story-body">
                    <p>అమ్మ దయ</p>
                    <p>అపహర్ణం వేళయింది.</p>
                    <p>అనేక ఉపాలయాలున్న అమ్మవారి ఆలయంలో దర్శనం కోసం వరసలో ఉన్నవాళ్ళని అమ్మవార్లకు భోగం పెట్టే సమయం అయ్యిందని తొందరగా తెమలండని అర్చకులు తొందర చేస్తున్నారు.</p>
                    <p>ఆకలేసి ఏడుస్తున్న రెండేళ్ల పిల్లాడ్ని చంకలో వేసుకొని “ఊరుకో కన్నా! అమ్మవారికి భోగం పెట్టే సమయం అయ్యింది భోగం పెట్టేయ్యగానే చిన్నపంతులు గారు మనకి ప్రసాదం ఇస్తారు, నీకు అన్నం పెట్టేస్తానుగా అప్పటి దాక అగరా కన్నా అంటూ సముదాయిస్తోంది కావేరీ.</p>
                    <p>తెల్లగా, పొడుగ్గా అర్చకుల కుటుంబాల్లో వుండే సంప్రదాయ వస్త్రధారణతో పొందికగా వున్న కావేరికి దాచుదామనుకున్న అక్కడక్కడ కనపడే ఆమె చీర చిరుగులు ఆమె దీనస్థితినీ చెప్పకనే చెబుతున్నాయి.</p>
                    <p>కావేరి అవస్థను చాలా సేపటినుంచే చూస్తున్నాడు బయట తీర్థం ఇచ్చే శివరామయ్య గారు</p>
                    <p>ఆ కామేశం గాడు తిన్నగా ఉండుంటే కావేరీకి ఈ 
బాధలు వుండేవే కావు కదా. ఏవిటో అమ్మ లీలలు? వాడు ఎప్పుడు బాగవుతాడో అనుకుంటూ నిటూర్చేడు</p>
                    <p>మరో అర్ధ గంటకి భోగ నివేదనం అయిన తరువాత భక్తులకి ఇచ్చే అన్న ప్రసాదాలను ఒక విస్తరాకులో చుట్టి కావేరి చేతిలో పెట్టాడు శివరామయ్య గారు.</p>
                    <p>ఆయనకు ఒక నమస్కారం పెట్టి, వెంటనే పొట్లం విప్పి 
పిల్లవాడికి తినిపించి మిగిలింది పట్టుకుని ఇంటికి బయలుదేరింది కావేరీ.</p>
                    <p>ఈయన ఎక్కడున్నారో ! ఎప్పుడొస్తారో! ఏమైనా తిన్నారో లేదో? అనుకుంటూ గుడి పక్కనే వున్న ఇంట్లోకి వెళ్ళింది.</p>
                    <p>…..</p>
                    <p>కామేశం ఆ దేవాలయoలో అర్చకుడే. గత ఆరేడు నెలలుగా, తల్లి పోయిన తరువాత, గుడికి వెళ్ళడం మానేసి పూజ పునస్కారం లేకుండా పెళ్ళాం బిడ్డలను పట్టించుకోకుండా ఇంట్లో పడుకోవడమో, లేదా కోనేరు గట్టు దగ్గర దిగాలు పడ్డ వాడిలా గంటలు గంటలు కూర్చోవడమో చేస్తున్నాడు.</p>
                    <p>“ఈ మధ్య తంబాకు కూడ వేసుకోవడం మొదలు పెట్టాడట వీడు” అనుకుంటూ, గుడి తలుపులు 
మూసి ఇంటికి బయలుదేరారు శివరామయ్య గారు.</p>
                    <p>……..</p>
                    <p>కామేశం కుటుంబీకులు తరతరాలుగా అర్చకత్వంలోనే ఉన్నారు. కామేశం పదేళ్ల వయస్సులో ఉండగా తండ్రి అకాల మరణం చెందడంతో తల్లి కాత్యాయని, కామేశాన్ని పెంచి పెద్ద చేసింది.</p>
                    <p>కామేశం వాళ్ల పెద్దలు అర్చకత్వం చేసిన ఆలయంలోనే వేదం, శాక్తాం నేర్చుకున్నాడు. అర్చకుడుగా కుదురుకున్నాడు. అమ్మవారి అలంకారాలు చేయడం బాగా నేర్చుకుని ప్రధాన అర్చకులైన తన పెద్దనాన్న గారికి సహాయంగా వుండే వాడు.</p>
                    <p>“సింధూరారుణ విగ్రహాం త్రినయనాం మాణిక్య మౌళిస్పురత్|
తారానాయక శేఖరాం స్మితముఖీ మాపీన వక్షోరుహామ్|
పాణిభ్యా మళిపూర్ణ రత్నచషకం రక్తోత్పలం భిభ్రతీం|
సౌమ్యాం రత్నఘటస్థ రత్నచరణాం ధ్యాయేత్ పరామంబికాం|”</p>
                    <p>అంటూ అమ్మవారి నిత్య నామ స్మరణలో ఉండేవాడు.</p>
                    <p>తండ్రి లేని కామేశానికి తల్లి కాత్యాయని అంటే వెర్రి అభిమానం, గౌరవం. ఆమె మాట జవ దాటేవాడు కాదు. తల్లి చూపించిన కావేరిని రెండో మాట లేకుండా పెళ్లి చేసుకున్నాడు.</p>
                    <p>కావేరితో వివాహం, తర్వాత మనవడు పుట్టడం చూసిన కాత్యాయని, అనుకోకుండా గుడి నుండి కొబ్బరి చిప్పలు మోసుకొస్తున్న వాన్ ఢీ కొనడంతో మరణించింది. ఛిద్రమైన తల్లి శరీరం చూసి కామేశం కలతబారిపోయేడు. అమ్మవారి పూజకు వెళ్ళడం మానేశాడు. ఫలితంగా సస్పెండ్ అయ్యేడు. అరకొరగా వచ్చే జీతం కూడా సస్పెన్షన్ వల్ల ఆగిపోయింది.</p>
                    <p>భర్త, పిల్లాడు, గుడి తప్ప, మరో లోకం తెలియని కావేరికి అటు పుట్టింటి వారి పరిస్థితి కూడా పూట గడవడం కష్టమైన స్థితిలో ఉండటంతోను ఇటు భర్త కూడా ఇంటిని పట్టించుకోకుండా తిరుగుతుండటంతోను, కావేరి వేరే మార్గం లేక అమ్మవారినే నమ్ముకుంది.</p>
                    <p>ఆకలంటే తీరుతోంది గాని మరి నిత్యావసరాలు తీరేదెట్లా? ఊన్న నాలుగు చీరలు వాడి, వాడి చిరుగులు పడుతున్నాయి. గుడిలో కూడా ఆకలి చూపులు తప్పటం లేదు కావేరికి.</p>
                    <p>…..
తెల్లవారుతోంది</p>
                    <p>రెండు రోజులుగా జ్వరం కామేశానికీ… నిద్రలో పలవరింతలు… అమ్మా ఎక్కడికి వెళ్ళిపోయావు? తిరిగి రావా!… “అమ్మా రాజేశ్వరి దేవి” .. మా అమ్మను తిరిగి ఇవ్వు తల్లి అంటూ కలవరింతలు. ఒళ్లు కాలిపోతోంది.</p>
                    <p>అప్పుడే లేచిన కావేరికి, కామేశాన్ని చూసి గాభరా పడింది. ఏం చేయాలో తెలియక శివరామయ్య గారిని ఏదైనా మందు అడుగుదామని పిల్లవాడిని ఎత్తుకుని గబ గబ పరిగెత్తింది.</p>
                    <p>…</p>
                    <p>ఒళ్లు కాలిపోతున్న కామేశంకి నుదుట మీద ఎవరో చల్లని చేయి వేసినట్లనిపించింది. చుట్టూ సుగంధ పరిమళం. ఆ చల్లని స్పర్శకు ఊరడిల్లేడు కామేశం.</p>
                    <p>నాయన కామేశం. లే నాయన. నేను మీ అమ్మను రా.. నేను ఇక్కడే ఉన్నాను ఎక్కడికి వెళ్లలేదు. నువ్వు నా దగ్గరే ఉన్నావు. “రా” నా దగ్గరకు రా అన్నట్లు అనిపించింది కామేశానికి.</p>
                    <p>కొంత సేపటికి లేచి కూర్చున్నాడు కామేశం. తనలో నూతన శక్తి ఏదో ఆవహించినట్లు అనిపించింది. 
ఇన్నాళ్లు అమ్మ లేదన్న వేదనను ఎవరో తీసేసినట్లు అనిపించింది.</p>
                    <p>మరి ఆ చల్లని స్పర్శ ఎవరిదీ? ఇంకెవరిదీ?</p>
                    <p>“అమ్మలఁ గన్నయమ్మ, ముగురమ్మలమూలపుటమ్మ, చాలఁ బె
ద్దమ్మ, సురారులమ్మ కడు పాఱడి వుచ్చిన యమ్మ, తన్ను లో
నమ్మిన వేల్పుటమ్మల మనమ్ముల నుండెడి యమ్మ, దుర్గమ్మ”</p>
                    <p>తను నిత్యం కొలిచే అమ్మవారిదే.</p>
                    <p>ఆ ఎరుక కలిగిన మరు క్షణం</p>
                    <p>అమ్మా! జగన్మాత..నా భ్రాంతిని, బాధను ఈ విధంగా తీర్చవా కారుణ్యమూర్తి! ఇదిగో ఇప్పుడే నీ ముందుటాను తల్లి! అంటూ నూతి దగ్గరికి పరుగెత్తేడు.</p>
                    <p>రాజగోపురం దగ్గరే ఎదురయ్యేరు దేవాలయ కార్యనిర్వహణాధికారి వారు.</p>
                    <p>ఏమి కామేశం,? ఎందుకు ఉద్యోగానికి రావడం 
మానేసేవ్! చక్కగా అమ్మ వారి సేవ చేసుకోవయ్యా! 
నీ సస్పెన్షన్ తీసేస్తాను అన్నాడాయన.</p>
                    <p>గర్భగుడిలో కామేశం గారి పెదనాన్న రాగయుక్తంగా ఆలపిస్తున</p>
                    <p>“లక్ష్మీం క్షీర సముద్ర రాజ తనయాం శ్రీరంగ ధామేశ్వరీం
దాసీ భూత సమస్త దేవ వనితాం లోకైక దీపాంకురాం
శ్రీ మన్మంద కటాక్ష లబ్ధ విభవత్ బ్రహ్మేంద్ర గంగాధరాం
త్వాం త్రైలోక్య కుటుంబినీం సరసిజాం వందే ముకుంద ప్రియాం “</p>
                    <p>అంటూ ప్రార్థన శ్లోకం వినబడుతోంది.</p>
                    <p>కామేశాన్ని ఓరకంట చూసిన ఆయన, తృప్తిగా 
తలాడిదిస్తూ, అమ్మవారి అలంకరణకి లోపలకి రమ్మని సంజ్ఞ చేసేడు.
 
…..</p>
                    <p>గబ గబ వెళ్లిపోయిన భర్త కామేశాన్నీ చూసిన కావేరి</p>
                    <p>బాబాయ్ గారు! ఏమిటండీ ఈయన? “ఒంటినిండా జ్వరం పెట్టుకొని ఎలా వెళ్ళిపోతున్నారో” అన్నది కావేరి దిగులుగా.</p>
                    <p>“అమ్మ కటాక్షం అంటే అంతేనమ్మా”! “నమ్మిన వారికి నమ్మినంత” అన్నారు శివరామయ్య గారు వెనక్కి తిరుగుతూ.</p>
                    <p>అందరికీ విజయదశమి శుభాకాంక్షలు.</p>
                    <p>స్వస్తి 
రవి కావూరు ….</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి గరి కథలు. అన్ని హక్కులు సురక్షితం.</p>
        </div>
    </footer>
</body>
</html>