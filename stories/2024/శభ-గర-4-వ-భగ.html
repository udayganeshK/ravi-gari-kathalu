<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>శోభ గారి 4 వ భాగం</title>
    <meta name="description" content="#కధాసాగరం_1">
    <meta property="og:title" content="శోభ గారి 4 వ భాగం">
    <meta property="og:description" content="#కధాసాగరం_1">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">శోభ గారి 4 వ భాగం</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>#కధాసాగరం_1</p>
                    <p>#బృందం-4</p>
                    <p>నాలుగో భాగం</p>
                    <p>ఆఫీసు నుంచి ఇంటికొచ్చిన రామలక్ష్మికి ఆ రోజు సర్పంచి చేసిన ఆగడం, తను తెచ్చుకొన్న ధైర్యంతో దాని ఎలా తప్పించుకొందో గుర్తొచ్చి కన్నీరు మున్నీరయ్యింది. ఈ ఉద్యోగం ఏదో వస్తే సాలు, ఎట్టాగోల పిల్లలను సాకు కుంటాను అనుకుంది రామలక్ష్మి.
 
సర్పంచ్ మరి రామలక్ష్మి జోలికి రాలేదు, మనసులో కోపం రగులుతున్నా ఊరుకొన్నాడు. ఎన్నికలు దగ్గరలో ఉన్నాయి,ఈలోగా తన గుట్టు రట్టయిందంటే పల్లెలో, పదవిలో ఉండడం కష్టమని తేలు కుట్టిన దొంగల్లే గమ్మునున్నాడు.</p>
                    <p>పింఛను సాంక్షను అయింది.కాస్తా సొమ్ము చేతికొచ్చింది. కొంత ధైర్యం వచ్చింది రామలక్ష్మికి. వచ్చిన డబ్బులో కొంత చేతి ఖర్చుల కోసం ఉంచుకొని మిగిలిన డబ్బులు బ్యాంకులో వేసేసింది.</p>
                    <p>ఇక కారుణ్య నియామకానికి, డాక్టర్ కార్తీక్ చెప్పిన 
నో ఎర్నింగ్ మెంబర్ సర్టిఫికెట్, ఫ్యామిలీ మెంబర్ సర్టిఫికెట్, డెత్ సర్టిఫికెట్ ఇవన్నీ తాసిల్దార్ కార్యాలయం నుంచి తెచ్చుకోవాలంట. ఆ ఆఫీస్ కి ఎప్పుడు పోలేదు. అవి తెచ్చుకునేదేట్ల అంటూ సోచాయించింది.</p>
                    <p>సీతాపతి పనిచేసిన పశువుల ఆసుపత్రి ఎటెండర్ రాంబాబుతో తన బాధలు చెప్పుకుంది.</p>
                    <p>రాంబాబు ఇవన్నీ తెచ్చుకోవడానికి, మండల కేంద్రమైన పెద్దవూర తాసిల్దార్ ఆఫీస్ కి వెళ్ళాలనీ, అక్కడ తనకు తెలిసిన అటెండర్ అంజయ్య ఉన్నాడని, తాను ఇచ్చే చీటీ అతనికి చూపిస్తే, సాయం చేస్తాడని చెప్పాడు.</p>
                    <p>ఒక సోమవారం నాడు, రామలక్ష్మి తండ్రిని తోడు తీసుకుని ఎర్రబస్సులో పెదవురా తాసిల్దార్ కార్యాలయానికి చేరుకుంది. అంజయ్య మంచితనంతో రామలక్ష్మికి తహసిల్దార్ కార్యాలయంలో సర్టిఫికెట్లన్నీ నెల రోజుల్లో మంజూరయ్యాయి.</p>
                    <p>ఆ కాగితాలన్నీ పట్టుకొని డాక్టర్ కార్తీక్ని కలిసింది రామలక్ష్మి. చాలా తొందరగా అన్ని కాగితాలు పట్టుకొచ్చావు! అంటూ మెచ్చుకున్నారు డాక్టర్ కార్తీక్.</p>
                    <p>సరే! ఈ కాగితాలన్నీ మా అసిస్టెంట్ డైరెక్టర్ కార్యాలయానికి పంపుతాను. అక్కడ పరంధామయ్య ఆఫీస్ సూపరిండెంట్ ఉంటారు. ఆయన్ని ఒక వారం తర్వాత కలువు. ఆయన నీకు అక్కడ పని చేసి పెడతారు అంటూ చెప్పి రామలక్ష్మిని పంపించేశాడు డాక్టర్ కార్తీక్.</p>
                    <p>పదిహేను రోజుల తరువాత పరంధామయ్య దగ్గరకు వెళ్ళింది రామలక్ష్మి,చంకన పిల్లనేసుకొని తండ్రితో.</p>
                    <p>పరంధామయ్య రామలక్ష్మితో అమ్మా, మీ ఆయన పని చేసిన ఆఫీసులో గాని, మా దగ్గర గాని ప్రస్తుతం ఖాళీలు లేవు. అందువలన నీ దరఖాస్తును నల్గొండ జిల్లా కలెక్టర్ గారికి పంపించాం.</p>
                    <p>వారు జిల్లాలో అటెండర్ పోస్టులు ఎక్కడ ఖాళీ ఉంటే, అక్కడ నీకు అటెండర్ ఉద్యోగం ఇస్తారు. కానీ సమయం పడుతుంది అన్నాడాయన.</p>
                    <p>అయ్యా! అంతా &quot;మీ దయ… ఈ ఉజ్జోగమే నాకు దిక్కు, వచ్చినట్టు చూడండి సారూ &#x27;&#x27;అని దండం పెట్టింది
రామలక్ష్మి.</p>
                    <p>ఉద్యోగం తప్పక వస్తుంది తల్లి! కానీ నువ్వు ఇంకా ఎక్కువ చదువుకోవాలి అన్నాడు పరంధామయ్య.</p>
                    <p>అట్టాగే బాబు అంటూ, గ్రామానికి తిరిగి వచ్చి, మర్నాడు
పెద్దపిల్లను ఆంగనవాడీ కేంద్రంలో దిగపెట్టి,అక్కడ సరళా టీచర్తో తాను ఇంకా చదువుకోవడానికి ఏమి చెయ్యాలనడిగింది.</p>
                    <p>ముందు కనీసం “ నువ్వు పదో క్లాసు పాస్ అవ్వాలి. అందుకోసం రోజు ఓ గంట వస్తే చెప్తాను&#x27;&#x27;అందామె.
 
ఇదిలా ఉండగా ఆరు నెలల తర్వాత ఒకరోజు రామలక్ష్మి తండ్రి,చేతిలో ఒక కవర్ పట్టుకొచ్చి, అమ్మ నీకు ఏదో ఉత్తరం వొచ్చింది చూసుకో అన్నాడు.</p>
                    <p>గబగబా ఆ కవర్ తీసుకుని పశువుల ఆసుపత్రికి పరిగెత్తింది రామలక్ష్మి. ఆసుపత్రిలోనే ఉన్న డాక్టర్ కార్తీక్
కవర్లో ఉన్న కాగితం చదువుతూ కంగ్రాచులేషన్స్ రామలక్ష్మి నీకు నల్గొండ ఆర్ టి ఓ కార్యాలయంలో అటెండర్ గా ఉద్యోగం వచ్చింది. ఇది కలెక్టర్ గారు పంపిన ఆర్డర్. వెంటనే వెళ్లి జాయిన్ అయిపో అన్నాడు.</p>
                    <p>ఆహా &quot;ఆర్డరు వచ్చేసింది తల్లీ! నీ కష్టం తీరినాది&#x27;&#x27; అన్నాడు తండ్రి పొంగిపోతు..</p>
                    <p>&quot;నాయినా నీకెరుకా! ఉజ్జోగం నల్గొండలో. తెలీని
ఊరు. పిల్లలతో ఏ పాట్లు పడగలను. నువ్వు వస్తే పిన్నిరుకొంటదా? నే ఆఫీస్ కెళితే ఈ సంటిదాన్నెక్కడ వదులుతాను! అని రామలక్ష్మి అంటుంటే....</p>
                    <p>అమ్మా రామలక్ష్మి, దేముడు ఒకదారి మూసేస్తే , ఇంకోదారి సూపుతాడు.</p>
                    <p>కలెక్టర్ ఆఫీసుల పరంధామయ్య బాబు దగ్గరికి మళ్లీ వెళ్దాం. ఆయనే ఏదో ఒక సలహా ఇవ్వకపోడు అన్నాడు.</p>
                    <p>రెండు రోజులు పోయిన తర్వాత తండ్రి కూతుర్లు ఇద్దరు పరంధామయ్యను కలిశారు. కాగితం చూసిన పరంధామయ్య, మంచి ఆఫీసులో ఉద్యోగం వచ్చింది. చక్కగా చేసుకో రామలక్ష్మి అన్నాడు.</p>
                    <p>బాబు! మేము పల్లెటూరోళ్లము.ఆ ఆర్ టి ఓ ఆఫీస్ ఎక్కడో కూడా తెల్వదు. మీరే మమ్మల్ని నడిపించాలా అన్నాడు రామలక్ష్మి తండ్రి.</p>
                    <p>బిక్కుబిక్కుమంటూ కలెక్టర్ ఆఫీస్ అంతా కలయజుస్తోంది రామలక్ష్మి.</p>
                    <p>“చూడమ్మా!నువ్వు ఇంత బెరుకుగా ఉండకూడదు
రాటు దేరాలి ఇంక. నీ ఆఫీస్ ఇక్కడ్నుంచి కాస్త దూరమే.బస్లో వెళ్ళాలి అంటూ ఆర్టీవో ఆఫీస్ కి ఫోన్ చేసి, అక్కడ సిబ్బందితో కలెక్టర్ గారు రామలక్ష్మికి కారుణ్య నియామకం కింద మీ ఆఫీసులో అటెండర్గా నియమిస్తూ ఉత్తర్వులు ఇచ్చారని, ఆమెను జాయిన్ చేసుకోమని చెప్పాడు.</p>
                    <p>ఇద్దరూ ఆర్టీవో ఆఫీస్ కి చేరుకున్నారు. ఆ ఆఫీసును చూసేసర్కి రామలక్ష్మికి చాలా గాభరా వేసింది 
ఆఫీసు ముందర ఎన్నో బళ్ళు, వస్తూ పోయే జనం.</p>
                    <p>లోపల కెళ్ళి అక్కడ ఉన్న బంట్రోతునీ అడిగితే
అతడు వారిని పెద్ద అధికారి దగ్గరికి తీసుకెళ్ళాడు.  రామలక్ష్మి  దండం పెట్టి  ఆర్డరు  చూపించింది.</p>
                    <p>&quot;ఎప్పుడొచ్చి చేరాలి అమ్మాయి సారు !  అనడిగిన రామలక్ష్మి తండ్రికి ఎప్పుడైన జాయిన్ అవచ్చన్నారయన.</p>
                    <p>బయటకు వస్తుంటే అక్కడ ఉన్న బంట్రోతు, రామలక్ష్మితో కొత్త అపాయింట్మెంటా మీది,అదిగో సూపరిండెంట్ రామనాథం గారిని కలిసి వెళ్లండి. బాబు మంచోరు.అన్ని చెప్తారు అన్నాడు.</p>
                    <p>రామలక్ష్మిని చూసిన ఆఫీస్ రామనాథం ఏమ్మా ! ఎప్పుడు జాయిన్ అవుతావు? ఏ ఊరు మీది? ఇక్కడ ఎక్కడ ఉంటావన్నారు.</p>
                    <p>రామలక్ష్మి తండ్రి ఆమె కష్టమంతా చెప్పాడు.</p>
                    <p>సరే అయితే. మీ అమ్మాయికి వచ్చింది అటెండర్ ఉద్యోగం, అంటే ఆఫీసు సిబ్బంది కంటే ముందే వచ్చి ఆఫీసు శుభ్రం చేయాలి. అందుకని ఆఫీసుకు దగ్గరలోనే ఇల్లు తీసుకోండి.</p>
                    <p>పెద్ద అయ్యగారి బంట్రోతు మన ఆఫీస్ కి దగ్గర్లోనే ఉంటాడు. అతని సాయం తీసుకోండన్నాడు.</p>
                    <p>ఆర్టీవో గారి బంట్రోతు, ఇక్కడికి అర కిలోమీటర్ దూరంలో ఒక కాలనీ ఉంది అక్కడ తక్కువ బాడుగకు ఇళ్లు దొరుకుతాయి. పోయి వెతకండన్నాడు. అదృష్టం కొద్దీ రామలక్ష్మికి చిన్న ఇల్లు అద్దెకు దొరికింది.</p>
                    <p>రామలక్ష్మి విజయపురికి తిరిగి వచ్చి, ఉన్న కొద్దిపాటి సామాన్లు మూటలు కట్టి, తండ్రిని, ఇద్దరు పిల్లల్ని తీసుకుని నల్గొండలో అద్దె ఇంటికి చేరుకుంది. తన పెంపుడు కుక్క రాజుని తన స్నేహితురాలు నాగమణి ఇంట్లో విడిచిపెట్టింది.రాజు బస్ కదిలే వరకు ఉంది.</p>
                    <p>ఒళ్ళో చిన్న పిల్ల, పక్కన పెద్ద పిల్లతో తన ఇంటిని వూరిని, తియ్యటి కలలా ముగిసిన తన కాపురాన్ని మరచి ఈ కష్టాల సంద్రం ఎట్లా ఎదురీదుతానా అంటూ దిగులు పడింది రామలక్ష్మి.</p>
                    <p>రామలక్ష్మి అద్దెకు దిగిన ఇంటిలో, ముందు వరండా, గది, వంటిల్లు ఉన్నాయి. మూటలోని సామాన్లు గదిలో ఒక మూల పెట్టి, పిల్లలకి తెచ్చుకొన్నవి పెట్టి, దుప్పటి పరచి పడుకోబెట్టింది. సీతాపతి ఫోటో గోడకు తగిలించింది.</p>
                    <p>మర్నాడు ఆఫీసుకు బయలుదేరుతూ భర్త ఫొటోకి
దండం పెట్టి. ఏడుస్తున్న చిన్నపిల్లని బెంగగా చూస్తూ బస్ ఎక్కింది రామలక్ష్మి.</p>
                    <p>టైముకన్న ముందే  చేరింది ఆఫీసు. ఆఫీసర్ గారి బల్ల తుడుస్తున్న బంట్రోతు రామలక్ష్మిని పలకరించి
&quot;అలా కూచోమ్మా &#x27;&#x27; అన్నాడు.</p>
                    <p>ఊరికినే ఉండలేక &quot;అన్నా నీకేమైనా సాయం చేసేదా ! అంది రామలక్ష్మి.</p>
                    <p>&quot; ఏవమ్మో ముందు జాయినయ్యి, ఆపైన నాదగ్గరికి రా.
బోల్డు పనుంటాది ,అప్పుడే తొందరేమొచ్చింది&#x27;&#x27; అంది అప్పుడే ఆఫీసులోకి అడుగుపెట్టిన ఒకామె.</p>
                    <p>కళమ్మా... నమస్తే ...అన్నాడు బంట్రోతు. అది చూసిన రామలక్ష్మి కూడా అతనిలా &#x27;నమస్తే&#x27; అంది.</p>
                    <p>కళమ్మ ఆ ఆఫీసులో జూనియర్ అసిస్టెంట్. ఆమె అందరి జీతాలు రాస్తుంది. ఆమె దగ్గర ఏ పన్లు చేయాలో తెలుసుకొంది రామలక్ష్మి.</p>
                    <p>ఆ రోజు మంచినీళ్ళు ... ఫైల్సూ అటూ ఇటూ అందివ్వడం, సిబ్బందికి టీలు వగైరాలు ఇవ్వడంతో సరిపోయింది. సాయంత్రం ఆరవుతోంది. పొద్దున్న ఏదో తింది అంతే, నీరసంగా ఉంది రామలక్ష్మికి. కళమ్మ చెప్పింది డబ్బా తెచ్చుకోవాలని.. లంచ్ టైములో తను ఇస్తుంటే వద్దంది.</p>
                    <p>అంతలో &quot;రామలక్షీ ... నువ్వు జంక్షన్లో కదా దిగాలి,పద పదనీ &#x27;&#x27; కళమ్మ అనగానే ఆమె వెంట వెళ్ళింది.</p>
                    <p>రోజులు గడుస్తున్నాయి ,ఆఫీసులో బొంగరంలా అందరికీ నీళ్ళు, టీలు ,ఫైళ్ళూ అందిస్తూ పని అలవాటు పడుతోంది రామలక్ష్మి. ఆఫీసులో పని ఒకెత్తైతే కొందరు చూసే చూపులు ముల్లులా గుచ్చుకొనేవి. వెకిలిగా కొందరుంటే కొందరు జాలి పడేవారు</p>
                    <p>ఎవరు కోప్పడినా రామలక్ష్మి జవాబు ఇచ్చేది కాదు.అందరి టేబుల్స్ తుడిచేది.కొందరు తమ టిఫిన్ డబ్బాలు కడగమనేవారు, కిమ్మనకుండా చేసేది. ఆఫీసులో కళమ్మే ఒక్కర్తే రామలక్ష్మికి కాస్తా మాట సాయం ఆడ సాయం కూడా.</p>
                    <p>ఒక రోజు రామలక్ష్మి పెంపుడు కుక్క రాజునీ ఎవరో బండితో కొట్టేసేరని అక్కడికక్కడే రాజు చనిపోయిందని
కబురు వచ్చింది రామలక్ష్మికి.ఆ మాట విని పిల్లలు ఏడ్చారు.సర్పంచే కోపంతో ఏమైనా చేసినాడేమో అనుకొంది రామలక్ష్మి.</p>
                    <p>తండ్రిని తిరిగి వచ్చేయమని పిన్ని పోరడంతో,తండ్రి ఊరికి వెళ్ళిపోయాడు. తను ఆఫీసుకు వెళ్లినప్పుడు పిల్లల్ని ఎక్కడ వదలనన్న సమస్య ఎదురైంది రామలక్ష్మికి.</p>
                    <p>&quot;పక్క వీధిలో ఉదయం పూట పనులకెళ్ళే వారి పిల్లలను చూడటానికి “ప్రేరణ” స్వచ్ఛంద సంస్థ ఉంది.&#x27;పిల్లలు రోడ్ల మీద తిరక్కుండా నామ మాత్రం ఫీజు తీసుకొంటార్ట!.
మీ ఇద్దరి పిల్లల్ని అక్కడికి పంపచొన్నారు పక్కింటి బామ్మ గారు. 
.
ఇసుమంటివి కూడా ఉంటాయని ఆశ్చర్యపోయి పిల్లల్ని అక్కడ చేర్చింది రామలక్ష్మి.</p>
                    <p>కళమ్మ ఇచ్చిన సలహాతో ఒకేషనల్ కోర్సులో జాయిన్ అయ్యి పదోక్లాసు పాసయింది రామలక్ష్మి.</p>
                    <p>భాష మారింది. ఆఫీసులో తన మానాన తాను వుంటు శ్రద్ధగా పనిచేసే ఆడ మనిషిని పేరు తెచ్చుకుంది రామలక్ష్మి.</p>
                    <p>ఇదిలా ఉంటుండగా</p>
                    <p>సశేషం.</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>