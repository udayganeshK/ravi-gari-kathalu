<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Untitled document 41 - రవి గరి కథలు</title>
    <meta name="description" content="హార్మని పెట్టె 
****************************
నేను మా వారు విశాఖపట్నం రైల్వే స్టేషన్ చేరుకునేసరికి ముంబై వెళ్లే కోణార్క్ ఎక్స్ప్రెస్ ప్లాట్ ఫారం మీదకి వచ్చి ఉంది.">
    <meta property="og:title" content="Untitled document 41 - రవి గరి కథలు">
    <meta property="og:description" content="హార్మని పెట్టె 
****************************
నేను మా వారు విశాఖపట్నం రైల్వే స్టేషన్ చేరుకునేసరికి ముంబై వెళ్లే కోణార్క్ ఎక్స్ప్రెస్ ప్లాట్ ఫారం మీదకి వచ్చి ఉంది.">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి గరి కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">Untitled document 41</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>హార్మని పెట్టె 
****************************
నేను మా వారు విశాఖపట్నం రైల్వే స్టేషన్ చేరుకునేసరికి ముంబై వెళ్లే కోణార్క్ ఎక్స్ప్రెస్ ప్లాట్ ఫారం మీదకి వచ్చి ఉంది.</p>
                    <p>మా వారు నా సూట్ కేస్ ని ఈడ్చుకుంటూ నేను ఎక్కవలసిన A2 బోగి ఎక్కడ ఉందో వెతుక్కుంటూ గబగబా ముందుకు వెళ్లిపోయారు.</p>
                    <p>చిన్నపాటి మోకాళ్ళ నొప్పి ఈ మధ్యనే ప్రారంభం కావడంతో నేను నెమ్మదిగా నడుస్తూ ఉన్నాను.</p>
                    <p>ఆ పాటికి మా వారు నేను ఎక్కవలసిన భోగిలోకి ప్రవేశించి నా బెర్త్ కింద సూట్ కేస్ పెట్టి భోగి లోంచి కిందకు దిగి నన్ను చూసి చేయి ఊపారు.</p>
                    <p>కొంచెం దగ్గరికి రాగానే, నేను మా వారితో సూట్ కేస్ అలా భోగిలో వదిలేసి వచ్చారు ఎవరైనా సూట్ కేస్ లాగేస్తే మీకు అసలు జాగ్రత్త లేదంటూ నేను చెప్పబోతుంటే మా వారు అడ్డుకున్నారు.</p>
                    <p>అబ్బా నువ్వు ఊరుకోవయ్యా నీ బెర్తు ఎదురుగా కూర్చున్న పెద్ద మనిషికి నీ సూట్ కేసును ఒక కంట చూస్తూండమని చెప్పే వచ్చాను లే… అంటూ నన్ను భోగి లోకి ఎక్కించారు.</p>
                    <p>నన్ను ఒక పక్క కూర్చోమని చెప్పి రైల్వే వారు ఇచ్చిన రగ్గు, దుప్పటినీ నాకు కేటాయింపబడిన లోయర్ బెర్త్ మీద పక్క వేసి ట్రైన్ బయలుదేరాక పడుకుందువు గాని లే అంటూ నెమ్మదిగా చెప్పారు.</p>
                    <p>మా ఆయన అందుకే నాకు బాగా నచ్చుతారు.</p>
                    <p>&quot;భువనేశ్వర్ నుండి ముంబైయి వెళ్ళు కోణార్క్ ఎక్సప్రెస్&quot; మరి కొద్దిసేపట్లో ఒకటవ నెంబర్ ప్లాట్ ఫారం నుండి బయలుదేరును ! అని ప్రకటన రాగానే, అప్పటి దాక, నా దగ్గర కూర్చున్న మావారు, &quot;సరే ఇంక నేను దిగుతాను&quot;. &quot;నువ్వు జాగ్రత్త! &quot;శ్రీరామ్ స్టేషన్ కి వస్తాడు లే&quot;!అన్నారు.</p>
                    <p>శ్రీరామ్ మా పెద్దబ్బాయి. వాడికి పెళ్లయింది. ప్రేమ వివాహం. కోడలు కూడా మా అబ్బాయి పని చేసే ఆఫీస్ లోనే పనిచేస్తోంది.</p>
                    <p>ఆర్నెల్ల కొకసారి మా అబ్బాయి దగ్గరికి ఈ ప్రయాణం నాకు,మా వారికీ అలవాటే. ఈసారి రావడం కుదరలేదు మావారికి.</p>
                    <p>పూణేలో అబ్బాయి స్టేషనుకు వచ్చేడు.
 &quot;ప్రయాణం బాగా సాగిందామ్మా&quot; అంటూ ఆప్యాయంగా పలకరించి,సూట్ కేసు అందుకున్నాడు. &quot;కోడలు, మనవడు&quot; ఎలా ఉన్నారు? అనడిగాను. బాగానే వున్నారమ్మా అన్నాడు వాడు కారు తీస్తూ.</p>
                    <p>ఇంటికి చేరుకున్నాక నా గదిలో సూట్ కేసు పెట్టి , &quot;అమ్మా&quot; రేపు సెలవే కదా! ఉదయం మాట్లాడుకుందాం అంటూ వాడి గదిలోకి వెళ్ళిపోయేడు.</p>
                    <p>చాల సేపటి వరకు నిద్ర పట్టలేదు. 
కోడలు మరాఠీ అమ్మాయి. పెళ్ళయ్యి ఆరు సంవత్సరాలైన పెద్దగా మాట కలపదు. తనకు తెలుగు మీద ఆసక్తి లేదు. నేనే నాకొచ్చిన అరకొర ఇంగ్లీష్ లో మాట్లాడుతుంటాను.</p>
                    <p>కోడలికి చిన్నప్పుడే తండ్రి పోయేడు. తల్లి సంగీతం టీచర్. ఈ మధ్యనే కరోనాతో వెళ్ళిపోయిందావిడ. ఎంతో దిగులు పడిపోయింది కోడలు. భాష రాకపోయినా చాల సార్లు స్వాంతన వచనాలు చెప్పేను కోడలికి. అర్ధం అయ్యిందో లేదో తనకి? 
.....</p>
                    <p>తెల్లవారింది. అలవాటయినా ఇల్లే కాబట్టి వంటింట్లోకి వెళ్లి కాఫీ డికాషన్ దింపి, పాలు వెచ్చబెట్టి ,కాఫీ తాగుతుంటే,బెడ్ రూమ్ లోంచి బయటకొచ్చి పలకరించింది కోడలు. &quot;కైసే హో ఆప్&quot; అంటూ.
&quot;గుడ్ గుడ్&quot; అన్నా!</p>
                    <p>ఇంక మాట్లాడడానికి ఏముందన్నట్లు కోడలు తన బెడ్ రూమ్ లోపలికి వెళ్లిపోయింది.</p>
                    <p>ఇంకో అరగంటకి నాలుగేళ్ల మనవడు శ్రవంత్ పరిగెట్టుకుంటూ వచ్చేడు. ‘నానమ్మ&#x27; అంటూ మరాఠీ యాసలో. వాడికి తెచ్చిన తినుబండారాలు, ఆట వస్తువులు చూసుకొని ఆనందపడి, వాటితో 
ఆడుకోవడానికి వెళ్ళిపోయేడు.</p>
                    <p>ఇక చేసే పని ఏమీ లేకపోవడంతో హాల్లో పచార్లు చేస్తుంటే, హాల్లో ఒక మూలగా బల్ల మీద బట్ట కప్పిన వస్తువేదో కనిపించింది. బట్ట తొలగించి చూసేను. అదొక &quot;హార్మని పెట్టె&quot;.</p>
                    <p>&quot;ఒక్కసారి నా చిన్నతనం గుర్తుకొచ్చింది&quot; అప్పట్లో 
మా అమ్మ పట్టు పట్టడంతో, మా నాన్న నాకు సంగీతం నేర్పించడం కోసం ఒక సంగీతం మాస్టర్ని పెట్టడం, ఆయన, ప్రతి రోజూ నాకు సంగీతం నేర్పడానికి మా ఇంటికి రావడం, నేను హార్మనిపెట్టె మీద సంగీత పాఠాలు నేర్చుకోవడం ఒక్కసారిగా నన్ను మధురానుభూతికి గురి చేశాయి.</p>
                    <p>ఆ తర్వాత 17 ఏళ్ల వయసులో, నా పెళ్లి చూపుల్లో, 
మా నాన్న &quot;అమ్మాయికి సంగీతం&quot; నేర్పించేం! అంటే, నేను “చల్లని రాజా ఓ చందమామ’ పాట వాయించడం.</p>
                    <p>కాబోయే శ్రీవారు &quot;రావోయి చందమామ&quot; వచ్చా&quot; అని నన్ను అనడగడం, నేను సిగ్గుతో ఆ పాట వాయిస్తూ గాబరాలో శృతి తప్పడం, మా వారు నవ్వడం ఆ తలపులు గుర్తొచ్చి మనసు ఆనందభరితం అయిపోయింది ఆ క్షణంలో.</p>
                    <p>అప్రయత్నంగా,కుర్చీ లాక్కొని శ్రుతి సరి చేసుకొని “చల్లని రాజా ఓ చందమామ” వాయించడం మొదలు పెట్టేను. తరువాత నాకు గుర్తున్న కీర్తనలు ఒకదాని తరువాత మరోకటి. సమయం తెలియలేదు.</p>
                    <p>కొంతసేపటికి చూసేసరికి, నా నా కొడుకు ఒళ్ళు నా మనవడు ఇద్దరు నా సంగీతాన్ని శ్రద్ధగా వినడం చూశాను. నా భుజం మీద మెత్తటి చెయ్యి తగిలింది. వెనక్కి తిరిగి చూశాను.</p>
                    <p>సన్నటి కన్నీటి పొర తన కళ్ళలో కదలాడుతుండగా కోడలు పిల్ల, ప్రేమగా నా భుజాన్ని ఆర్తిగా పట్టుకుంది.
ఆ స్పర్శలో తాను పోగొట్టుకున్నదేదో దొరికిందన్న ఆనందం గోచరించింది నాకు. నాకిదో కొత్త పిలుపులానిపించింది. ఆరేళ్లుగా మా మధ్యనున్న అడ్డుగోడేదో తొలగిపోయిందనిపించింది.</p>
                    <p>ఆ రోజంతా కోడలు వచ్చి రాని తెలుగులో నాతో మాట్లాడుతూనే ఉంది.</p>
                    <p>తన మాటల్లోనే తెలిసింది ఆ &quot;హార్మని పెట్టె వాళ్ల అమ్మదని&quot;.</p>
                    <p>సమాప్తం</p>
                    <p>రవి కావూరు</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి గరి కథలు. అన్ని హక్కులు సురక్షితం.</p>
        </div>
    </footer>
</body>
</html>