<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>స్వప్నం - రవి గరి కథలు</title>
    <meta name="description" content="స్వప్నం
*******
అది విశాఖపట్నం నుండి సింగపూర్ వెళ్తున్న విమానం">
    <meta property="og:title" content="స్వప్నం - రవి గరి కథలు">
    <meta property="og:description" content="స్వప్నం
*******
అది విశాఖపట్నం నుండి సింగపూర్ వెళ్తున్న విమానం">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి గరి కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">స్వప్నం</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>స్వప్నం
*******
అది విశాఖపట్నం నుండి సింగపూర్ వెళ్తున్న విమానం</p>
                    <p>ఇంకొక 25 నిమిషాల్లో మనం “చాంగ్” సింగపూర్ అంతర్జాతీయ విమానాశ్రయంలో దిగబోతున్నాము. సింగపూర్లో….. వాతావరణం అంటూ చెప్పుకెళ్ళుతున్నాడు ఫ్లైట్ కెప్టెన్.</p>
                    <p>కిటికీ లోంచి లీలగా కనబడుతున్న సింగపూర్ భూభాగాన్ని ఆశ్చర్యంగా చూస్తోంది, మొదటిసారిగా విమాన ప్రయాణం చేస్తున్న స్వప్న.</p>
                    <p>నెలకు 4 వేల డాలర్ల జీతం. టార్గెట్లు సాధిస్తే మరిన్ని ప్రోత్సాహకాలు. మాతో పనిచేసి మీ కలలు నిజం చేసుకొండని ఆన్లైన్ లో వచ్చిన ప్రకటన, విదేశాల్లో ఉద్యోగం చేస్తే బోలెడు జీతం వస్తుందని కలలు కంటున్న స్వప్నకు, ఆనందంలో ముంచెత్తింది.</p>
                    <p>తన తండ్రిని బ్రతిమాలి, వీసా కోసమని, ప్రయాణ ఖర్చుల కోసమని, బ్యాంకులో 5 లక్షలు ఋణం తీయించింది. ఉద్యోగంలో కుదురుకున్న తరువాత, ఆరు నెలల్లోనే ఋణం మొత్తం తీర్చేస్తాను నాన్న అంటూ ఈ ప్రయాణం తలపెట్టింది స్వప్న.</p>
                    <p>****
సాయత్రం సింగపూర్ విమానాశ్రయంలో దిగగానే ఇమ్మిగ్రేషన్ వ్యవహారాలు ముగించుకొని , బయటకు రాగానే,ఎరైవల్స్ గేటు దగ్గర ప్లేకార్డ్ పట్టుకుని నిలబడ్డ కంపెనీ ప్రతినిధిని కలిసింది. తన లాగే అతని చుట్టూ ఎంతో మంది మూగి ఉండడం గమనించింది స్వప్న.</p>
                    <p>అందర్నీ,ఎక్కించుకొని బయలుదేరిన ఆ ఏసి బస్సు, రాత్రంత ప్రయాణం చేసి,తెల్లవారుతుండగా, ఏదో ఊరికి దూరంగా ఉన్న ఒక భవనం ముందాగింది. భవనం చుట్టూ ఎత్తైన గోడలు.</p>
                    <p>గేటెడ్ కమ్యూనిటీలా ఉందనుకుంటూ అందరితో పాటు లోపలికి ప్రవేశించింది స్వప్న.</p>
                    <p>అక్కడున్న రిసెప్షన్ సిబ్బంది, మీరందరూ ఈ రోజు కు విశ్రాంతి తీసుకోండి. మీకు రెండు రోజు శిక్షణా తరగతులుంటాయి.ఆ తరువాత మీకు పనులు కేటాయించబడతయన్న మాటలు విని తన గదిలోకి చేరుకుంది స్వప్న.</p>
                    <p>****</p>
                    <p>ఆ తరువాత రెండు రోజుల పాటు, స్వప్నతో పాటు వచ్చిన వారందరికీ ఫేస్బుక్, ఇన్స్టగ్రామ్, ట్విట్టర్ మొదలైన సాంఘిక మాధ్యమాలలో, కొత్త వారిని ఎలా చేర్చుకోవాలి, వారిని కంపెనీ వ్యాపార ప్రకటనలకు ఏవిధంగా ఆకర్షితులను చేయాలి అనే విషయాల మీద శిక్షణ ఇచ్చారు.</p>
                    <p>తొందరగానే పని నేర్చుకున్న స్వప్న, పది రోజుల్లోనే యాజమాన్యం దృష్టిలో పడింది.</p>
                    <p>ఒక రోజు ఆమె బాస్, స్వప్నను పిలిచి, “నీ పనితీరు బావుంది స్వప్న”! “ఈ రోజు నుంచి అందర్నీ ఆకర్షిస్తున్న క్రిప్టో కరెన్సీని సాంఘిక మాధ్యమాలలో పరిచయం చెయ్యాలి”.”చూసిన వారికి ఆసక్తి పుట్టేలా చేసి, వాళ్ళ దృష్టి క్రిప్టో కరెన్సీ వైపు మళ్లించి, మార్కెటింగ్ బ్రాంచ్ వారికి అప్ప చెప్పాలి,”. అలా నువ్వు పంపే ప్రతి వారికి నీకు 20 అమెరికన్ డాలర్లు బోనస్” అన్నాడు వాళ్ళ బాస్ నవ్వుతూ.</p>
                    <p>స్వప్న కళ్ళు ఆనందంతో మిలమిలలడాయి.</p>
                    <p>***</p>
                    <p>ఉత్సాహంగా పనిచేయడం మొదలెట్టింది స్వప్న. మొదటి వారంలో 50 మంది కస్టమర్లను మార్కెటింగ్ వారికి అప్పచెప్పింది. “వెరీ గుడ్” అంటూ వెయ్యి డాలర్లు ఇచ్చాడు ఆమె బాస్.</p>
                    <p>మొదటిసారిగా వెయ్యి డాలర్లు, చేతిలో పడడంతో స్వప్న ఆనందంతో పొంగిపోయింది. తన ఆత్మవిశ్వాసం ఒక్క సారిగా రెట్టింపయింది.నాన్న తీసుకున్న బ్యాంకు ఋణం అనుకున్న దాని కన్నా ముందే తీర్చేయవచ్చు అనుకుంది.</p>
                    <p>ఒకరోజు వాష్ రూమ్ కి వెళుతుంటే, కంటి క్రింద నల్ల చారలతో, కళ్ళు లోతుకుపోయున్న ఒక అమ్మాయి కనబడింది. చూడటానికి తెలుగు అమ్మాయిలా ఉందే అనుకుంటూ, పలకరించ బోయింది.</p>
                    <p>ఆమె “ఉష్” అంటూ పెదాల మీద చేతులు పెట్టి 
స్వప్నని మాట్లాడద్దంటూ, తనతో పాటు వాష్ రూమ్ లోకి తీసుకెళ్లింది.</p>
                    <p>****</p>
                    <p>కొత్తగా వచ్చావా! ఏ ఊరు మీది? అంటూ నీరసంగా అడిగింది ఆ యువతి.</p>
                    <p>తాను ఎలా వచ్చింది చెప్పింది స్వప్న.</p>
                    <p>“పిచ్చి పిల్ల! నువ్వు ఉంటున్నది సింగపూర్లో అనుకుంటున్నావా”? ఇది కాంబోడియా దేశంలో ఒక మారుమూల ప్రదేశం. మిమ్మల్ని తీసుకువచ్చిన కంపెనీ వాడు ఇక్కడ సైబర్ మోసగాళ్ల గ్యాంగ్ కు మిమ్మల్ని అమ్మేశాడు. నేను కూడ నీలాగే వచ్చి ఈ సాలె గూడులో చిక్కుకు పోయాను.</p>
                    <p>వీళ్ళు, మనలాంటి వాళ్ళను విదేశీ ఉద్యోగాలంటూ బోల్తా కొట్టించి, ఇక్కడకు తీసుకొచ్చి మన చేత సైబర్ నేరాలు చేయిస్తున్నారు, ఈ ఉచ్చులో పడిన అనేక దేశాల యువతీ యువకులు, ఈ సైబర్ నేరాల సాలెగూడులో చిక్కుకుంటున్నారు</p>
                    <p>మొదట్లో నీలాగే,నేను అంత బాగానే ఉంది అనుకున్నాను. కానీ ఒకసారి మా చిన్నాన్ననే హనీ ట్రాప్ చేయమనేసరికి నేను కాదన్నాను.</p>
                    <p>అంతే! నా పాస్పోర్ట్ లాగేసుకున్నారు. నాకు తిండి కూడ లేకుండా చేసేశారు. ఇది ఒక జైలే. ఇందులోంచి తప్పించుకోవడం చాల కష్టం. వారు చెప్పింది చేయకపోతే నువ్వు కూడా నాలాగే బాధపడవలసి వస్తుంది.</p>
                    <p>“నేను ఎలాగూ ఇక్కడ నుండి తప్పించుకోలేను. నువ్వు ఈ మధ్యనే వచ్చావు కదా. నువ్వైనా జాగ్రత్త పడు. ఎలాగోలా తప్పించుకో. వాష్ రూమ్లో ఎక్కువ సేపున్న కూడా అనుమానిస్తారు” అంటూ గబగబా వెళ్ళిపోయిందామె.</p>
                    <p>విదేశీ ఉద్యోగాల పేరిట జరుగుతున్న ప్రచారంలో, 
సైబర్ నేరగాళ్ల ఉచ్చులో తాను, ఎలా చిక్కుకుందో తెలుసుకుని స్వప్న భయకంపితురాలయింది.</p>
                    <p>“విదేశీ ఉద్యోగాల పేరుతో అనేక రకాల మోసాలు జరుగుతున్నాయమ్మ” అని తండ్రి హెచ్చరించిన, ‘నీకేమీ తెలియదు నాన్న’ అంటూ ఆయన మాట లెక్కచేయకుండా బయలుదేరిన తనకి, తగిన శాస్తే జరిగిందని గుబులు పడింది.</p>
                    <p>ఎలాగైనా సరే ఈ నరక కూపంలోంచి బయటపడాలని ఆలోచించ సాగింది.</p>
                    <p>ఆ భవనాన్ని కాపలా కాస్తున్న అనేకమంది సెక్యూరిటీ సిబ్బందిలో “చాన్” అనే పెద్దాయన మాత్రమే తనతో కొంచెం ప్రేమగా ఉంటాడు.</p>
                    <p>పెద్ద వయసులో ఉద్యోగం చేస్తున్నాడు కదానీ అతనికి అప్పుడప్పుడు టిప్స్ ఇస్తూ ఉంటుంది.</p>
                    <p>అతనే ఏదైనా సాయం చేయగలడని భావించి
ఒకరోజు అతనితో, తన తల్లితండ్రుల మీద బెంగగా ఉందని, భారత్ తిరిగి వెళ్ళిపోవాలని ఉందని, ఏదైనా మార్గం చెప్పమని అడిగింది.</p>
                    <p>అతను, ఇక్కడ పరిస్థితులు చాలా దుర్భరమని, ఎంతోమంది స్వప్న లాగా ఇంటికి వెళ్ళిపోదాం అనుకున్న వాళ్లు, ఇక్కడ ముఠా వాళ్ల డిమాండ్లు తీర్చలేక, తప్పుడు పనులు చేయలేక సతమతమైపోతూ ఉంటారని. ఈ దేశంలో యిటువంటి కేంద్రాలు లెక్కలేన్నని ఉన్నాయని, ఈ ముఠాల వాళ్ళు స్థానిక అధికారులుతో కుమ్మక్కై ఉంటారని, వారి వల్ల ఏమీ జరగదని, పెద్ద అధికారుల దృష్టికి వెళితేనే ప్రయోజనం ఉంటుందని చెప్పాడు.</p>
                    <p>రాత్రి పది గంటల వేళ, విద్యుత్ సరఫరాలో, గ్రిడ్ మారే సమయంలో మూడు నిమిషాలు పాటు ముఠా వాళ్ల నిఘా ఉండదని అప్పుడే ఎవరినైనా సంప్రదించే అవకాశం ఉంటుందని చెప్పాడు.</p>
                    <p>స్వప్న ఈ విషయమై తీవ్రంగా ఆలోచించ సాగింది. అకస్మాత్తుగా ఆమెకి ఒక ఆలోచన వచ్చింది. ఒక రోజు విద్యుత్ సరఫరా గ్రిడ్ మారే సమయంలో, ఆమె చక చక ముందుగా తయారు చేసుకున్న వివరమైన సందేశాన్ని విశాఖ నగర పోలీస్ కమీషనర్ గారికి పంపించింది.</p>
                    <p>వారం గడిచింది. ఎటువంటి స్పందన లేదు. స్వప్నలో నిరాశ కమ్ముకోసాగింది.</p>
                    <p>కొన్ని రోజుల తర్వాత స్వప్నను ఆమె బాస్ పిలిచాడు. 
అతను మొహం కందగడ్డలా పెట్టుకుని,”నువ్వు నీ దేశానికి వెళ్ళిపోదాం అనుకుంటున్నావుట కదా.?” “పెద్ద వాళ్లతో చెబితే పని అయిపోతుందనుకున్నావా”?</p>
                    <p>“సరే! నిన్ను వదిలేస్తున్నాను. ఇదిగో నీకు ముట్టవలసిన డబ్బు. రేపు ఉదయం లోగా ఎవరికి చెప్పకుండా ఇక్కడి నుంచి వెళ్లిపో. లేకపోతే ఇబ్బందుల్లో పడతావ్ అంటూ హెచ్చరించాడు”.</p>
                    <p>***</p>
                    <p>“ చాన్” సహాయంతో స్వప్న మర్నాడు ఉదయం
ఆ నరక కూపం నుంచి బయట పడగానే, ఆమె మొబైల్ మోగింది. అవతల విశాఖ నగర పోలీస్ కమిషనర్ లైన్లో ఉన్నారు.</p>
                    <p>ఆయన స్వప్న దగ్గర నుండి అన్ని వివరాలు తెలుసుకున్నారు.</p>
                    <p>స్వప్న ధైర్యాన్ని సమయ స్ఫూర్తి ని అభినందించారు.స్వప్నను అక్కడ నుండి తప్పించడానికి, పెద్ద ప్రయత్నమే చేయవలసి వచ్చిందని, జరుగుతున్న అక్రమాల గురించి స్వప్న ధైర్యంగా పోలీసు వారికి తెలియజేసి ఎంతో సాహసం చేసిందని, 
ఈ విషయాన్ని కేంద్రంలోని విదేశాంగ శాఖకు తెలియజేశామని, వారు కాంబోడియా ప్రభుత్వంతో మాట్లాడారని, తగిన అనుమతి పత్రాలు ఉన్నవారికి తప్పక విముక్తి కలిగిస్తామని కాంబోడియా ప్రభుత్వం హామీ ఇచ్చిందని, ఆ విధంగా స్వప్న విడుదల సాధ్యమైందని, ఇంకా ఇలా విదేశీ ముఠాల చేతిలో చిక్కి విలవిలలాడుతున్న వేలాది మంది భారతీయులను విడిపించడానికి ఆపరేషన్ మొదలయిందని త్వరలోనే మిగిలిన వారికి కూడా విముక్తి లభిస్తుందని చెప్పారు.</p>
                    <p>గుండెల మీద బరువు దిగి పోయింది స్వప్నకి. ఆమె విశాఖ తిరుగు ప్రయాణం మొదలయ్యింది.</p>
                    <p>ఇంకొక 25 నిమిషాల్లో మనం విశాఖపట్నం అంతర్జాతీయ విమానాశ్రయంలో దిగబోతున్నాము. విశాఖ పట్నంలో …ప్రస్తుత ఉష్ణోగ్రత అంటూ చెప్పుకుపోతున్నాడు ఫ్లైట్ కెప్టెన్.</p>
                    <p>కిటికీ లోంచి లీలగా విశాఖ సాగర తీరం కనబడుతోంది.</p>
                    <p>స్వప్నకు ఒక్కసారిగా సిపాయి చిన్నయ్య సినిమాలో ఘంటసాల పాడిన పాట గుర్తుకొచ్చింది</p>
                    <p>నా జన్మభూమి ఎంత అందమైన దేశము 
నా ఇల్లు అందులోన కమ్మని ప్రదేశము</p>
                    <p>అయిపోయింది</p>
                    <p>( ఒక వాస్తవ ఘటనకు కథారూపం)</p>
                    <p>స్వస్తి</p>
                    <p>రవి కావూరు….</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి గరి కథలు. అన్ని హక్కులు సురక్షితం.</p>
        </div>
    </footer>
</body>
</html>