<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>అంజలి</title>
    <meta name="description" content="#చిత్రం కథ_6">
    <meta property="og:title" content="అంజలి">
    <meta property="og:description" content="#చిత్రం కథ_6">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">అంజలి</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">short</span>
                        </div>
                    </div>
                </header>
                
                <div class="story-body">
                    <p>#చిత్రం కథ_6</p>
                    <p>“అంజలి”</p>
                    <p>—---------</p>
                    <p>నాకు ఊరు వెళ్లాలని లేదు అంది అంజలి, తన అమ్మమ్మ ఒళ్ళు పడుకొని.</p>
                    <p>అదేమిటే! అంత పెద్ద చదువు చదివి, బోల్డు జీతంతో ఉద్యోగం సంపాదించి,అందరూ నిన్ను అభినందిస్తుంటే, సాయంత్రం ప్రయాణం పెట్టుకుని, ఇప్పుడు ఊరు వెళ్ళనంటే ఎట్లా? అన్నది అంజలి అమ్మమ్మ జానకి.</p>
                    <p>నీ దగ్గర గారం బాగా ఎక్కువైందమ్మా, అందుకే నీ దగ్గర
వయ్యారాలు పోతోంది అన్నది కూతురు సుభాషిణి.</p>
                    <p>“అదేమీ లేదు అమ్మమ్మ” నేను వెళ్ళేది చాలా దూర ప్రాంతానికి. నేను మిమ్మలని ఎప్పుడూ ఎక్కువ కాలం విడిచి ఉండలేదు. ఇప్పుడు ఉద్యోగ రీత్యా వెళ్తున్నకాబట్టి, మళ్లీ నిన్ను ఎప్పుడు చూస్తానోనని బెంగగా ఉందoది అంజలి వాళ్ళ అమ్మమ్మతో.</p>
                    <p>అంజలి విశాఖపట్నంలో బ్యాచిలర్ ఆఫ్ బిజినెస్ మేనేజ్మెంట్ డిగ్రీ పూర్తి చేసి,హాస్పిటల్ మేనేజ్మెంట్ కోర్సులో ఎంబీఏ చేసింది. కలకత్తాలో ఉన్న ఒక పెద్ద కార్పొరేట్ హాస్పిటల్లో తనకి, సహాయ ప్రజా సంబంధాల అధికారిగా మంచి ప్యాకేజీతో ఉద్యోగం వచ్చింది. ఎల్లుండి తను ఉద్యోగంలో చేరాలి.</p>
                    <p>అమ్మమ్మ ఓదార్పు మాటలు విన్న తర్వాత, అంజలి 
ఆ సాయంత్రం విశాఖపట్నం విమానాశ్రయం నుంచి, కలకత్తా బయలుదేరింది.</p>
                    <p>ఆరోజు రాత్రికి కలకత్తా చేరుకుని, ఆసుపత్రి వారు ఇచ్చిన తాత్కాలిక వసతిలో కుదురుకున్నది అంజలి.</p>
                    <p>ఆ మర్నాడు తను పనిచేయబోయే ఆసుపత్రి ప్రజా సంబంధాల అధికారిని కలిసింది అంజలి.</p>
                    <p>పార్దో ముఖర్జీ ఆ ఆసుపత్రిలో, ప్రజా సంబంధాల అధికారిగా గత నాలుగేళ్లుగా పనిచేస్తున్నాడు.</p>
                    <p>అంజలి అతన్ని కలవగానే, “స్వాగతం అంజలి” ఎంబీఏలో, హాస్పిటల్ మేనేజ్మెంట్ లో డిస్టింక్షన్తో పాస్ అయ్యేవు. నేను కూడా అంతేననుకో! కానీ మనం నేర్చుకున్న చదువు కంటే, ఇక్కడ రోగులు,
వాళ్ళ ఆప్తులతో సంయమనంగా మాట్లాడడం, అలాగే మన యాజమాన్య విధానాలు సరిగా అమలు జరిగేలా చూసుకోవడం ఇక్కడ మన ముఖ్యమైన పని అన్నాడు పార్దో ముఖర్జీ.</p>
                    <p>ఈ వారం రోజులు మన ఆసుపత్రిలో ఉన్న వివిధ విభాగాలు తిరుగు. తరువాత ఆసుపత్రిలో ఉన్న ఏదో ఒక స్పెషాలిటీ వార్డులో పని చేద్దువు గాని అన్నాడు పార్దో ముఖర్జీ.</p>
                    <p>విశాలమైన 5 అంతస్తుల ఆసుపత్రి భవనాన్ని చూసి ఆశ్చర్యపోయింది అంజలి. అన్ని ముఖ్యమైన వైద్య విభాగాలతో పాటు స్టోర్స్, మందుల గిడ్డంగి, సిబ్బంది అవసరాలు చూసే పరిపాలన విభాగం, అలాగే ఆరోగ్య భీమా కలిగిన రోగుల అవసరాలు చూడడానికి, ప్రత్యేక విభాగం ఇంకా అనేక పరిపాలన విభాగాలను చూసిన అంజలి తాను చేయవలసిన పని పెద్దదే అనుకుంది అంజలి.</p>
                    <p>ఆరోజు రాత్రి అమ్మమ్మతో మాట్లాడింది అంజలి. ఆసుపత్రి వివరాలన్నీ ఆసక్తిగా విన్నది అమ్మమ్మ జానకి. చాలా పెద్ద బాధ్యత, జాగ్రత్తగా ఉండాలి అంజు అన్నది అమ్మమ్మ .అలాగే అంది అంజలి.</p>
                    <p>ఇంటర్నల్ మెడిసిన్ విభాగంలో, వివిధ అనారోగ్యాలకు చికిత్స పొందుతున్న రోగుల విభాగానికి,ఒక రోజు వెళ్ళింది అంజలి.</p>
                    <p>ఎక్కువగా బెంగాలీ వారు కనపడ్డారు. అప్పుడప్పుడే నేర్చుకుంటున్న బెంగాలీ భాషలో వారి బాగోగులను కనుక్కొని వెళుతూ ఉంటే, ఆ గదిలోనే బెడ్ మీద పడుకున్న వ్యక్తి,కప్పుకున్న దుప్పటి నేలను తాకుతూ ఉంటే అది తీసి సరిగా కప్పింది అంజలి.</p>
                    <p>సుమారు 40 సంవత్సరాలు కలిగిన వ్యక్తి మంచం మీద నీరసంగా పడుకున్నాడు. అతన్ని చూస్తూ ఈ వ్యక్తి నాకు బాగా తెలిసిన వ్యక్తుల పోలికతో ఉన్నాడే? ఎవరితను? అంటూ అతని కేసు షీటును పరిశీలించింది.</p>
                    <p>అతని పేరు వెంకట్రావు. ఇంతమంది బెంగాలీల మధ్య ఒక తెలుగు పేరా అంటూ ఆశ్చర్యంగా, అతనికి సహాయకులు ఎవరైనా ఉన్నారేమోనని అటు ఇటు చూసింది అంజలి. దగ్గరలో ఎవరూ లేరు</p>
                    <p>అతనే కనుక్కుందామని దగ్గరికి వెళ్లి చూసింది అంజలి. ఇప్పుడు దగ్గర్నుంచి చూడడంతో ఆ వ్యక్తికి తన అమ్మ పోలికలు, అమ్మమ్మ పోలికలు ప్రస్ఫుటంగా కనబడ్డాయి
అంజలికి.</p>
                    <p>మనుషులను పోలిన మనుషులు ఉండడం గురించి వింది. కానీ ఇంత దగ్గర పోలికలా ! అనుకొని మిగిలిన రోగుల బాగోగులు కనుక్కొని గది లోంచి బయటకు వచ్చేసింది.</p>
                    <p>రెండు రోజులు తరువాత అంజలి వాళ్ళ అమ్మమ్మ తో మాట్లాడుతూ ఇంటర్నల్ మెడిసిన్ వార్డులో తాను చూసిన వెంకట్రావు గురించి చెప్పింది.</p>
                    <p>నువ్వు చెప్పేది నిజమేనా? అంజు! నువ్వు చెప్పిన పోలికలను బట్టి వాడు, మన” వెంకి గాడేమోనే” అంటూ బిగ్గరగా ఏడవ సాగింది అమ్మమ్మ.</p>
                    <p>ఏయ్! అమ్మమ్మ ఏంటి నీ ఆ ఏడుపు ల్? నువ్వు ఎప్పుడు ఏడవగా వినలేదు. అసలు విషయం ఏంటో? చెప్పoది అంజలి కంగారుగా.</p>
                    <p>పక్కనే వుండి వింటున్న అంజలి అమ్మ సుభాషిణి, అంజలితో “ఒసే అంజు” నీకు తెలియని విషయం ఒకటి ఉంది. అదేమిటంటే నాకు ఒక తమ్ముడు ఉండేవాడు. వాడి పేరు వెంకట్రావు. వాడు సుమారు 30 ఏళ్ల క్రితం మేమందరం శివరాత్రికి అప్పికొండ తీర్థానికి వెళ్లినప్పుడు తప్పిపోయాడు. అప్పుడు వాడి వయసు పదేళ్ళు.</p>
                    <p>మేము అప్పట్లో ఎంత వెతికినా దొరకలేదు. పోలీస్ కంప్లైంట్ కూడా ఇచ్చాం. అయినా ఉపయోగం లేకుండా పోయింది. మీ అమ్మమ్మ చాలా రోజులు వాడి గురించి బెంగపెట్టుకుంది. అయితే అందరూ నచ్చ చెప్పడంతో వాడు ఎక్కడో ఒకచోట క్షేమంగా ఉండి ఉంటాడని,
ఏదో రోజు వాడు మళ్ళీ తనని కలుస్తాడని ఆశతో ఎదురుచూస్తోంది అమ్మమ్మ. అందుకనే వెంకట్రావు పేరు వినగానే అమ్మ అంత కంగారు పడింది అన్నది సుభాషిణి.</p>
                    <p>అవునా అమ్మ! నాకు ఎప్పుడు ఈ విషయం చెప్పనేలేదు మీరు అంటూ, ఆ వ్యక్తి నిజంగా తప్పిపోయిన మీ తమ్ముడు వెంకట్రావయితే అంటూ, సాలోచనగా నాకు మామయ్య అవుతాడు కదా! నేను రేపే వెళ్లి ఆ వ్యక్తి తాలూకు వివరాలు కనుక్కుంటాను అన్నది అంజు.</p>
                    <p>“ఒసేయ్ అంజు! “నా మనవరాలా”,నా కొడుకుని తిరిగి నాకు చూపెట్టవే, చచ్చి నీ కడుపున పుడతానంది అమ్మమ్మ జానకి.</p>
                    <p>“అమ్మమ్మ” “ఈ సెంటిమెంట్ మాటలు ఎందుకు”? అన్ని వివరాలు కనుక్కొని రేపు చెప్తాను అంటూ ఫోన్ పెట్టేసింది అంజలి.</p>
                    <p>మర్నాడు ఇంటర్నల్ మెడిసిన్ వార్డుకి వెళ్ళింది అంజలి. కానీ తాను చూసిన వెంకట్రావ్ అక్కడ లేడు. హతశురాలై అటు ఇటు చూస్తుంటే, నాలుగు మంచాల అవతల పడుకుని కనిపించాడు వెంకట్రావు.</p>
                    <p>ఒక్క ఉదుటున వెంకట్రావు దగ్గరకుచేరుకుంది అంజలి. అతని పక్కనే ఒక 70 ఏళ్ల వ్యక్తి కూర్చుని ఉన్నాడు. “ఆప్ కౌన్? అంటూ పలకరించింది ఆ వృద్ధుడిని అంజలి.</p>
                    <p>“మే వుంకా బాబు” అంటూ సమాధానమిచ్చాడు ఆ వృద్ధుడు అంజలి నేమ్ ప్లేట్ చూస్తూ.</p>
                    <p>ఈ పేషంట్ కి ఉన్న అనారోగ్యం ఏమిటి అని అడిగింది అంజలి.</p>
                    <p>ఉన్నట్టుండి స్తబ్దుగా అయిపోతాడని, చిన్నప్పటినుంచి అంతేనని, పది రోజుల క్రితం స్తబ్దుగా అయిపోయాడని, అందుకనే ఆసుపత్రిలో చికిత్స చేయిస్తున్నామని చెప్పాడు.</p>
                    <p>అంజలి ఆయనతో ,మీరు మరేమీ అనుకోకుండా ఉంటే, నాకు వీరి గురించి వివరాలు చెప్పగలరా? అంది.</p>
                    <p>“ఎందుకు అన్నాడు? ఆ వృద్ధుడు కొంత ఆదుర్దాగా. వీరి పేరు కేసు షీట్ లో వెంకట్రావని ఉంది. మీరు చూస్తే బెంగాలీ వారిలా ఉన్నారు. వెంకట్రావు అనేది తెలుగు పేరు? అందువలన అలా అడిగాను. మరేమీ అనుకోకండంది అంజలి అనునయoగా.</p>
                    <p>వృద్ధుడు అంజలిని తేరిపార చూశాడు. అంజలిని కొంత దూరం తీసుకువెళ్లి నెమ్మదిగా చెప్పసాగాడు.</p>
                    <p>నా పేరు ఆశిష్ ముఖర్జీ. మాది కలకత్తాకు దగ్గరలో జుర్షేశ అనే ఒక గ్రామం.మా బెంగాలీ వాళ్లలో ఒక అలవాటు ఉంది.మేము ప్రతి సంవత్సరం మా ఊరు దాటి ఏదో ఒక ప్రదేశానికి వెళ్లి వస్తూ ఉంటాం.</p>
                    <p>అలాగే మేము సుమారు 30 ఏళ్ల క్రితం మేము విహారయాత్ర కోసమని విశాఖపట్నం వెళ్ళాం. అక్కడ గంగవరం సముద్ర తీరం చూద్దామని వెళ్ళాము.ఆరోజు శివరాత్రి. అక్కడ ఉన్న శివుని గుడికి లక్షలాది జనాలు వచ్చారు.</p>
                    <p>ఆ రద్దీలో మేము దేవుని దర్శనం చేసుకోలేక తిరిగి వస్తూ ఉంటే,ఒక పదేళ్ల కుర్రవాడు మా కంటపడ్డాడు. వెక్కివెక్కి ఏడుస్తున్నాడు.నా కాళ్ళను చుట్టేసుకున్నాడు. ఎవరి పిల్లడో తెలియదు. మాకా భాష రాదు. పోలీస్ వాళ్ళకి చెబుదామంటే వాళ్లు వినిపించుకోవడం లేదు.</p>
                    <p>అక్కడికి చాలా సేపు ఆ అబ్బాయిని వూరుకో బెడుతు అక్కడే ఉన్నాము. కానీ వారి తల్లిదండ్రులు ఎవరూ రాలేదు. సరే! పిల్లవాడు కొంచెం తేరుకున్న తర్వాత, అన్ని వివరాలు చెప్తాడు. అప్పుడు వారి తల్లిదండ్రులకు అప్పచెబుదామని అనుకున్నాము.</p>
                    <p>కానీ పిల్లవాడు తన తల్లిదండ్రులను ఆ హడావుడిలో పోగొట్టుకోవడంతో షాక్ గురి అయ్యాడు. మేము ఇక్కడ డాక్టర్లకి చూపించాం. ఇది “అమ్నేషియ”అని ఒక వ్యాధని షాక్ వల్ల ముందు జరిగిన విషయాలన్నీ మర్చిపోయాడని, అప్పుడప్పుడు ఈ విషయాలన్నీ లీలగా గుర్తుకొచ్చి బాధపడుతూ ఉంటాడని, వారి తల్లిదండ్రులు అతనికి ఇష్టమైన మాటను చెప్పగలిగితే అతను ఈ మతిమరుపు నుండి బయటపడే అవకాశం ఉందని, అంతవరకు అతన్ని జాగ్రత్తగా చూసుకోవాలని చెప్పాడు. డిగ్రీ చదివేడు. చిన్న చిన్న ఉద్యోగాలు చేస్తాడు కానీ దేంట్లోనూ కుదురుగా ఉంటాడు. అందుకే వాడికి పెళ్లి కూడా చేయలేక పోయాం.</p>
                    <p>ఒక పది రోజుల నుండి వీడు మరలా స్తబ్దుగా అయిపోయాడు. అందుకనే ఈ పెద్ద ఆసుపత్రిలో జాయిన్ చేశాం. మేము పెద్దవాళ్ళం అయిపోయాం.
వీడిని వాళ్ళ తల్లిదండ్రులకు అప్పచెపితే,మేము వాడికి న్యాయం చేసిన వాళ్ళం అవుతాం. వాడి తల రాత ఎలా ఉందో? అంటూ కన్నీళ్లు పెట్టుకున్నాడు ఆశిష్ ముఖర్జీ.</p>
                    <p>అంజలి కన్నీటి పర్యంతమయ్యింది. పాపం అమ్మమ్మ పదేళ్ల వయసుగల తన కొడుకును పోగొట్టుకొని అతని ఎప్పుడు వస్తాడాని ఏన్నాళ్లుగానో ఎదురుచూస్తోంది. ఇన్నాళ్ళకి తన తన ఆశ ఫలించింది. తనకుమామయ్య కనిపించాడు.</p>
                    <p>ఆ సాయంత్రమే అంజలి తన మామయ్య వెంకట్రావుకు చికిత్స చేస్తున్న మానసిక వైద్యుణ్ని కలిసింది. జరిగిన విషయాలన్నీ చెప్పింది.</p>
                    <p>అన్ని విన్న ఆయన వెంటనే అంజలి అమ్మమ్మను, ఆసుపత్రికి తీసుకు రమ్మని, తప్పకుండా వెంకట్రావు మళ్ళీ మామూలు మనిషి అయ్యే అవకాశం
ఉందని చెప్పాడు.</p>
                    <p>మరో మూడు రోజుల తర్వాత అంజలి, అమ్మమ్మ
జానకినీ, అమ్మ సుభాషిణిని కలకత్తా విమానాశ్రయంలో రిసీవ్ చేసుకుంది అంజలి. వారు నేరుగా ఆసుపత్రికే చేరుకున్నారు.</p>
                    <p>అంజలి అమ్మమ్మ జానకి శరీరం కంపిస్తుండగా,30 ఏళ్ల క్రితం తప్పిపోయిన కొడుకు వెంకట్రావుని చూసి ఒక్కసారిగా బావురుమంది. “నాన్న “వెంకీ వెంకీ” అంటూ వెంకట్రావుని కదప సాగింది.</p>
                    <p>30 ఏళ్లలో ఏనాడూ వెంకట్రావు నవ్వు మొహం చూడని ఆశిష్ ముఖర్జీ, మొదటిసారిగా వెంకట్రావు పెదవులు నవ్వుతో విచ్చుకోవడం చూశాడు.</p>
                    <p>“అమ్మా” అంటూ గొణకసాగాడు వెంకట్రావు.</p>
                    <p>స్వస్తి
రవి కావూరు….</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>