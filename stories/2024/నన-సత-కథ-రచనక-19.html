<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>నేను సైతం కథ రచనకు 19</title>
    <meta name="description" content="&quot;రవళి&quot;
********
విశాఖపట్నం మహానగరంలో ఒక రోజు ఉదయం..
…">
    <meta property="og:title" content="నేను సైతం కథ రచనకు 19">
    <meta property="og:description" content="&quot;రవళి&quot;
********
విశాఖపట్నం మహానగరంలో ఒక రోజు ఉదయం..
…">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">నేను సైతం కథ రచనకు 19</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>&quot;రవళి&quot;
********
విశాఖపట్నం మహానగరంలో ఒక రోజు ఉదయం..
…</p>
                    <p>నగరం, ఉదయపు బద్దకాన్ని వదల్చుకొని
పరుగుల ప్రయాణం మొదలుపెట్టింది.</p>
                    <p>బడికి వెళ్లే పిల్లలు, తల్లిదండ్రుల ద్విచక్ర వాహనాల మీద, నెల బడుగ ఆటోల్లోన కబుర్లు చెప్పుకుంటూ వెళ్తూ ఉంటే, ఉద్యోగాలు చేసుకునే వాళ్ళు సిటీ బస్ స్టాప్ ల దగ్గర తమ బస్ ల రాక కోసం ఎదురుచూస్తున్నారు.</p>
                    <p>వస్త్రాలయ షాపింగ్ మాల్ లో పనిచేసే రవళి ఇంటి నుంచి బయలుదేరేసరికి ఉదయం 8 గంటలు దాటింది.</p>
                    <p>ఆ సమయంలో జగదాంబ దగ్గర ఉన్న బట్టల షాపు చేరుకోవడానికి 13వ నెంబర్ బస్సు ఒక్కటే ఉంటుంది.</p>
                    <p>అది 8.05 కి బస్ స్టాప్ కి వస్తుంది. అది తప్పితే మరో 20 నిమిషాల వరకు బస్సు లేదు.</p>
                    <p>షాపుకి రావడం ఆలస్యమయితే సేటు గారి
(యజమాని) బావమరిది, ఉరిమురిమి చూస్తాడు. 
రోజు లేటుగా రావడానికేనా నిన్ను పెట్టుకున్నాం 
అంటాడు.</p>
                    <p>అతగాడి, వాడి, వేడి చూపులు తప్పించుకోవాలంటే 8:30 లోపలే షాపులో ఉండడమే ఉత్తమం అనుకుంది రవళి.</p>
                    <p>రవళి అదృష్టం బాగుంది. అప్పుడే వచ్చి ఆగింది 13 నెంబర్ బస్సు. కిటకిటలాడుతున్న బస్సులోని ముందు ద్వారం లోంచి చిన్న యుద్ధమే చేసి, బస్సులోకి ప్రవేశించింది రవళి.</p>
                    <p>క్రిస్మస్, సంక్రాంతి పండుగ రోజులు. బట్టల అమ్మకాలకు అదే పెద్ద సీజన్. సెలవలు పెట్టకుండా పనిచేయాలంటాడు సేటు.</p>
                    <p>8.28 అవుతుండగా, రవళి &quot;వస్త్రాలయ షాపింగ్
మాల్&quot; కి చేరుకుంది. అదృష్టవశాత్తు, ఆ రోజు రవళికి తెలిసిన సేల్స్ సూపర్వైజర్ రమణి షాప్ ముఖద్వారం వద్దే పని చేస్తోంది.</p>
                    <p>ఆమె రవళిని కళ్ళతోనే పలకరించి, తొందరగా లోపలికి వెళ్లి పనికి సిద్దం కమ్మంది.</p>
                    <p>ఈ పండగ రోజుల్లో రవళికి పట్టుచీరల కౌంటర్లో వేస్తాడు సేటు. వచ్చే కస్టమర్లకి నాలుగు ఇంగ్లీష్ మాటలు మాట్లాడి చీరలు అమ్మగలదని సేటు నమ్మకం.</p>
                    <p>కౌంటర్లో కెళ్ళి, చీరలన్నీ సర్దిపెట్టుకునే సరికి, నెమ్మదిగా కస్టమర్లు రావడం మొదలు పెట్టారు.</p>
                    <p>ఒక పక్క వచ్చిన వారికి చీరలు చూపించడంలో సతమతమవుతున్న కూడా, రవళి మనసులో
తనకు అవసరమైన పది వేల రూపాయల గురించి ఎవరిని అడగాలాన్న ఆలోచన మెదులుతూనే ఉంది.</p>
                    <p>మధ్యాహ్నం రెండు గంటలకి, భోజన విరామ సమయంలో అందరూ డైనింగ్ హాల్ లోకి చేరారు. చాలామంది సిబ్బంది, వాళ్ల చరవాణిలను తెరచి, వచ్చిన ముఖ్యమైన ఫోన్లు చూసుకొని,తిరిగి ఫోన్ చేయడం మొదలెట్టారు.</p>
                    <p>ఇంటి నుంచి తెచ్చుకున్న ఆహారం తినేసి,స్టీలు డబ్బా సింక్లో కడిగేసి, తుడిచి,సంచిలో పెట్టుకొని,కాటన్ చీరలు కౌంటర్లో పనిచేసే నందిని దగ్గరికి వెళ్ళింది రవళి.</p>
                    <p>నందిని,రవళి చిన్నప్పటి నుంచి స్నేహితులు. వాళ్ళిద్దరూ వుంటున్నది తాటిచెట్లపాలెం ప్రాంతమే. 
తన కష్టసుఖాలన్నీ నందినితోనే చెప్పుకుంటుంది రవళి.</p>
                    <p>ఏమే రవళి ? &quot;డల్&quot; గా కనిపిస్తున్నావంది నందిని, రవళిని చూడగానే.</p>
                    <p>&quot;అనుకోని ఇబ్బంది వచ్చిందే&quot; నందిని! మా మామగారికి చిన్న ఆపరేషన్ పడింది. డాక్టర్ గారు పది వేలు దాకా ఖర్చవుతుందన్నారు. మా ఇద్దరి జీతాలు ప్రతి నెల 
20 వ తారీకు అయ్యేసరికే నిండుకుంటున్నాయి. దాచుకోవడానికి డబ్బులే మిగలటం లేదు.</p>
                    <p>ఇప్పుడు ఈ అవసరం తీరడానికి ఎవరిని,అడగాలో తోచడం లేదు. సేటు దగ్గర ఇప్పటికే 20,000 తీసుకుని నెలకు వెయ్యి రూపాయలు చొప్పున తీరుస్తున్నాను. ఇక అతడు అప్పు ఇవ్వడు. ఏమి చేయాలో అర్థం కావడం లేదే? అంటూ వాపోయింది రవళి.</p>
                    <p>&quot;సారీనే&quot;; రవళి ! . పోనీ! నేనేమైనా సాయం చేద్దామనుకుంటే నా పరిస్థితి కూడా నీలాగే ఉంది.</p>
                    <p>&#x27;ఒక పని చేద్దాం! కిడ్స్ వేర్ సెక్షన్లో, పనిచేసే ప్రవీణ్ ను
అడుగుదాం. ఒకటి రెండు సార్లు నాకు డబ్బు అవసరం పడితే, తనే నాకు సాయం చేశాడంది నందిని.</p>
                    <p>ఇద్దరూ కలిసి ప్రవీణ్ దగ్గరికి వెళ్లారు. ఏంటి? ఇద్దరూ అక్కలు ఒకేసారి కలిసి వచ్చారు అన్నాడు, ప్రవీణ్ నవ్వుతూ.</p>
                    <p>&#x27;ప్రవీణ్ తమ్ముడు&#x27; ! మా రవళికి పదివేల రూపాయలు అప్పు కావాలి. ఏదో మార్గం చూడు, అంది నందిని.</p>
                    <p>అక్కా! నా దగ్గర మాత్రం డబ్బులు ఎట్లా ఉంటాయి! మన అందరివి ఒకే రకమైన బతుకులు కదా! అన్నాడు ప్రవీణ్.</p>
                    <p>&#x27;అవును ప్రవీణ్! నాకూ తెలుసు. కానీ నీకు స్నేహితుల బృందాలు ఎక్కువే కదా! ఎవరో ఒకరు మాకు 
సాయపడకపోరని ఆశ అంది నందిని.</p>
                    <p>&quot;సరే అక్కా! ఈ మధ్యనే, మన షాపులో మోహన్ అనే కుర్రాడు జాయిన్ అయ్యాడు. వాడు ఆన్లైన్లో, అప్పటికప్పుడు అప్పు దొరికే అవకాశాలు ఉన్నాయని చెప్తుంటే విన్నాను. దాని వివరాలు కనుక్కొని రేపు చెప్తానన్నాడు ప్రవీణ్.</p>
                    <p>మర్నాడు మధ్యాహ్నం భోజన విరామ సమయంలో నందిని, రవళి భోంచేస్తుండగా సన్నగా, పొడుగ్గా ఉన్న ఒక 20 ఏళ్ల కుర్రాడుతో వచ్చాడు ప్రవీణ్.</p>
                    <p>&#x27;అక్క! ఇతను మోహన్. రవళి అక్కకు కావలసిన పదివేల రూపాయల లోను గురించి మీకు చెప్తాడు, వినడన్నాడు ప్రవీణ్.</p>
                    <p>&#x27;మీకు స్మార్ట్ ఫోన్ ఉందా? అన్నాడు మోహన్ .</p>
                    <p>&#x27;ఆ…. ఉంది? అంది రవళి ప్రశ్నార్థకంగా.</p>
                    <p>అందులో ఇన్స్టెంట్ లోన్ అని గూగుల్లో టైప్ చేయండి. 
మీకు అప్పు ఇవ్వడానికి చాలా యాప్స్ అందుబాటులో ఉంటాయి. వాళ్ళు అడిగిన వివరాలన్నీ ఇస్తే,
ఒకరోజు లోపలే మీరు అడిగిన మొత్తం మీ అకౌంట్లో జమవుతుంది. నేను ఈ మధ్యనే అలా అప్పు తీసుకున్ననన్నాడు.</p>
                    <p>ఆ రోజు రాత్రి రవళి తన భర్తతో మురళితో కలిసి, అంతర్జాలంలో ఇన్స్టెంట్ లోన్ గురించి గూగుల్ ప్లే స్టోర్ లో వెతికితే చాలా కనిపించేయి.</p>
                    <p>&quot;చూసావా&quot; మురళి! .. మనలాంటి వాళ్లకి ఇది ఎంత ఉపయోగమో! మన 10 వేల రూపాయల అవసరానికి మామూలు బ్యాంకులు, సవాలక్ష కాయితాలు, పూచి కత్తులు తీసుకుంటే గాని రుణాలు ఇవ్వవు.</p>
                    <p>కొత్త సాంకేతికత పుణ్యమాని, మనకి సులభంగా,
అప్పు లభించే అవకాశం దొరికింది. ఈ &quot;ఫార్చ్యూన్ లోన్&quot; యాప్ ఇంస్టాల్ చేయి మురళి, అంది రవళి.</p>
                    <p>&#x27;ఉండు! అప్పుడే తొందరపడకు. ఎక్కువ రేటింగ్ ఉన్న యాప్ వెతుకుదాం అన్నాడు మురళి.
 
ఒక అరగంట శోధన తర్వాత &quot;ఈజీ లోన్&quot; అనే యప్ ని ఇన్స్టాల్ చేయడానికి రవళి సిద్ధపడింది.</p>
                    <p>రవళి ! ఈ యాప్ ను, నేను నా ఫోన్లో ఇన్స్టాల్ చేస్తాను. నువ్వు షాప్ లో ఉన్న సమయంలో, అప్పు ఇచ్చే వాళ్ళు ఫోన్ చేస్తే నీకు బదులు చెప్పడానికి వీలుండదు కదా! అన్నాడు మురళి.</p>
                    <p>సరేనంది రవళి!</p>
                    <p>అప్పటికే రాత్రి 11.00 దాటడంతో మర్నాడు చూద్దాంలే! అనుకుంటూ నిద్రకు ఉపక్రమించారు దంపతులిద్దరు.</p>
                    <p>****</p>
                    <p>మర్నాడు రాత్రి 9.30 గంటల వేళ మురళి తన ఫోన్లో &quot;ఈజీ లోన్&quot; యాప్ ఇన్స్టాల్ చేసాడు. 
 
మీ అప్పు అవసరం ఎంత? అనే ఖాళీ నింపిన తర్వాత, అతని వ్యక్తిగత వివరాలు, ఆధార్, పాన్ కార్డ్, బ్యాంక్ అకౌంట్ మొదలైన వివరాలు అడిగింది యాప్.</p>
                    <p>వంటింట్లో సామాన్లు సర్ది, స్టవ్ ఆపేసి వస్తానని లోపలికి వెళ్ళింది రవళి.</p>
                    <p>పావు గంట తర్వాత మురళి దగ్గరికి వచ్చి
అడిగిన వివరాలు నమోదు చేశావా! అంది.</p>
                    <p>&#x27;ఇంకా లేదు&#x27; . అన్ని అప్లోడ్ చేశాను కానీ నువ్వు వచ్చాక పంపించేద్దామనుకుంటున్నా అన్నాడు మురళి.</p>
                    <p>ఇంతలో సైలెంట్ మోడ్ లో మోగుతున్న తన మొబైల్ని చూసింది రవళి.</p>
                    <p>ఈ రాత్రి పూట తనకెవరు ఫోన్ చేస్తున్నారని మొబైల్ చూస్తే నందిని నుండి 8 మిస్డ్ కాల్స్. ఇంకో తెలియని నెంబర్ నుండి రెండు మిస్డ్ కాల్స్.</p>
                    <p>నందిని ఎప్పుడు అసలు ఫోన్ చేయదు. కానీ ఈ రాత్రి వేళ ఏ అవసరంతో ఫోన్ చేసిందోన్న అనుమానంతో తిరిగి ఫోన్ చేసింది రవళి.</p>
                    <p>అవతల నందిని,ఆత్రుతగా మాట్లాడుతూ, రవళి! నువ్వు అప్పు కోసం లోన్ యాప్ వాడతానన్నావు! ఏమైనా ఎంచుకున్నవా? ఎంచుకున్న యాప్ వాళ్లడిగిన వివరాలు ఇచ్చావా? అంది నందిని.</p>
                    <p>లేదే! కానీ, మా ఆయన ఫోన్లోన్చి ఆ వివరాలు ఇవ్వడానికి సిద్ధంగా ఉన్నాం అంది రవళి.</p>
                    <p>దేవుడు రక్షించాడు రవళి. ఆ వివరాలు ఇవ్వకు.వెంటనే ఆ యాప్ ని మీ ఆయన మొబైల్ నుంచి తీసివేయమను. మిగతా వివరాలు రేపు చెప్తానంటూ ఫోన్ పెట్టేసింది నందిని.</p>
                    <p>నందిని, ఈ రాత్రివేళ ఫోన్ చేసి చెప్పిందంటే, ఇందులో ఏదో తేడా ఉంది. ఆ యాప్ ను నీ చరవాణి నుంచి తొలగించు మురళి అంది రవళి.</p>
                    <p>****</p>
                    <p>మర్నాడు యధావిధిగా షాప్ కి వెళ్లిన రవళి కి
షాపులో తక్కువమంది మగ సేల్స్ మెన్
పనిచేయడం గమనించింది.</p>
                    <p>ఇదేంటి? పండగ సీజన్ కదా! సేటు ఎవ్వరికి సెలవు ఇవ్వడే? ఇవాళ ఏంటి ! ఇంత మంది తక్కువ మంది పనిచేస్తున్నారనుకుంది రవళి..</p>
                    <p>మధ్యాహ్నం లంచ్ సమయంలో నందినే, రవళి దగ్గరికి వచ్చింది.</p>
                    <p>&quot;పెద్ద ప్రమాదం నుంచే తప్పించుకున్నావే రవళి&quot; ! అంది నందిని.</p>
                    <p>&#x27;ఏమైందే? అంత రాత్రి వేళ నాకు ఫోన్ చేశావు అంది రవళి.</p>
                    <p>&#x27;నీకొక విషాదమైన వార్త చెప్తాను విను&#x27; …మొన్న లోన్ యాప్ గురించి చెప్పిన మోహన్ గుర్తున్నాడా?</p>
                    <p>&#x27;ఆ…! గుర్తు లేకపోవడం ఏంటి? మొన్ననే కదా, అతనితో మాట్లాడాము అంది రవళి.</p>
                    <p>నిన్న రాత్రి మోహన్ పురుగుల మందు తాగి ఆత్మహత్య చేసుకున్నాడే రవళి.</p>
                    <p>చనిపోయే ముందు, తానొక వీడియో మెసేజ్ పెట్టి మరీ చనిపోయాడు.</p>
                    <p>&quot;ఏమిటి నందిని? నువ్వు చెప్పేది నిజమేనా? ఇదేలా జరిగింది! కుర్రాడే తను పాపం! అంది రవళి.</p>
                    <p>అవును రవళి l తను పెట్టిన వీడియో మెసేజ్ చూస్తే ఎవరికైనా అలాగే అనిపిస్తుంది.</p>
                    <p>పాపం సేట్ కూడా, మోహన్ మరణ వార్త విని చాలా బాధపడ్డాడు. మన మగ సిబ్బందిలో కొంతమందిని ఆసుపత్రికి పంపించి, పోస్ట్మార్టం అయిన తర్వాత మిగతా కార్యక్రమాలు పూర్తి చేయమని, కొంత డబ్బిచ్చి పంపించాడంది నందిని</p>
                    <p>ఓహో! అందుకేనా ఇవాళ మగ సిబ్బంది తక్కువ ఉన్నారని అనుకున్నా! అంది రవళి</p>
                    <p>ఇంతకు మోహన్ ఆత్మహత్య చేసుకోవడానికి కారణం ఏమిటి నందిని! ఆ వీడియో మెసేజ్ లో ఏం చెప్పాడు! అంది రవళి.</p>
                    <p>&quot;చాలా హృదయ విదారకమే&quot; రవళి.</p>
                    <p>మోహన్ వాళ్ళ నాన్న ఒక యాక్సిడెంట్ లో చనిపోయాడు. మోహన్ కి 14 ఏళ్ల చెల్లి ఉంది. తల్లికి అనారోగ్యం. ఇల్లు గడవడం కోసం, మోహన్ డిగ్రీ మధ్యలోనే ఆపేసి రెండు నెలల క్రితమే మన షాప్ లో జాయిన్ అయ్యాడు.</p>
                    <p>చెల్లి ట్యూషన్ ఫీజు కట్టడానికి, తల్లికి మందులు కొనడానికి డబ్బు అవసరం పడడంతో, ఎవరిని అప్పు అడగలేక, తానే ఒక లోన్ యాప్ ను ఆశ్రయించి, అప్పు తీసుకోవడానికి, తన ఆధార్ కార్డు వివరాలు, పాన్ కార్డు వివరాలు, బ్బ్యాంక్ అకౌంట్ వివరాలు, ఫోన్ లో కాంటాక్ట్ ల వివరాలు ఫోటో గ్యాలరీతో సహా వాళ్లు అడిగినవన్నీ ఇచ్చాట్ట.</p>
                    <p>పదివేల అప్పు కావాలంటే , వారం రోజుల్లో తిరిగి చెల్లించే పద్ధతిపై ఇస్తామని చెప్పి, వడ్డీ కోసం మూడు వేలు మినహాయించుకుని ఏడు వేలు మోహన్ అకౌంట్లో వేసేరట ఆ యాప్ వాళ్లు.</p>
                    <p>ఆ వచ్చిన సొమ్ముతోనే, చెల్లి ట్యూషన్ ఫీజు కట్టేసి, తల్లి మందులు కొని, జీతం రాగానే ఏడు వేల అప్పు తీర్చేద్దాం అనుకున్నాడు మోహన్.</p>
                    <p>మూడో రోజున మోహన్ కి, ఒక తెలియని నెంబర్ నుండి ఫోన్ కాల్ వచ్చిందట. మీరు తీసుకున్న డబ్బు రేపటి సాయంత్రం లోపల తీర్చాలి. లేకపోతే మీరు ఇబ్బంది పడతారని చెప్పారట.</p>
                    <p>మోహన్ జీతం రాగానే,కట్టేస్తానని చెప్పాడట, కానీ వాళ్ళు ఒప్పుకోలేదట. రేపు సాయంత్రం లోపల ఎలాగైనా సరే డబ్బు తిరిగి కట్టాలని చెప్పారట.</p>
                    <p>మొన్న సాయంత్రం యాప్ వాళ్లు చెప్పిన విధంగా అప్పు తీర్చకపోవడంతో, సాయంత్రం 6 గంటల వేళ, తన మొబైల్ కి ఒక తెలియని నెంబర్ నుండి ఒక ఫోటో వచ్చింది. ఆ ఫోటో చూసి మోహన్ నిర్ఘాంతపోయాడట.</p>
                    <p>ఆ ఫోటోలో మోహన్ నగ్నంగా, వేరొక అమ్మాయితో శృంగార భంగిమలో ఉన్నాడట.</p>
                    <p>కుటుంబం కోసం, చదువు మధ్యలో ఆపేసి ఉద్యోగంలో జాయిన్ అయిన మోహన్ కి ఆ ఫోటో చూసి ఏడుపు వచ్చినంత పని అయిందట.</p>
                    <p>ఇది చాలదన్నట్టు, మరో పావుగంటకి మోహన్ మేనమామ, మోహన్ కు వచ్చిన ఫోటో లాంటిదే ఫార్వర్డ్ చేస్తూ, ఏరా మోహన్! భర్తను పోగట్టుకున్న మీ అమ్మ, నీపై ఆశలు పెట్టుకొని జీవిస్తుంటే, ఎదిగిన చెల్లిని ఇంట్లో పెట్టుకుని ఇటువంటి నీచపు పనులు ఏమిట్రా? అంటూ చివాట్లు పెట్టి ఇక తనకు మొహం చూపించవద్దంటు ఫోన్ పెట్టేసాడట.</p>
                    <p>ఏమి చేయాలో తెలియక మోహన్ కంగారు పడిపోతుంటే, మరొక ఫోన్ కాల్ లో ఎవరో ఒక అగంతకుడు, రేపు ఉదయానికి అప్పు చెల్లించకపోతే 
మీ చెల్లి ఫోటో కూడా ఇలాగే వస్తుంది అని బెదిరించాడట.</p>
                    <p>ఎంతో ప్రేమగా చూసుకునే చెల్లిని, అటువంటి ఫోటోల్లో చూడటం, అందరిలో తమ కుటుంబ ప్రతిష్ట మంట కలసి పోతుందనే భయంతో, అప్పు తీర్చలేక,రాబోయే విపత్తుని ఎదుర్కోలేక, తనకు సహాయపడే వారే లేక, తనకు మరణమే దిక్కనుకుని, ఇంటికెళ్ళి ,తల్లి ,చెల్లిని పలకరించి, ఇప్పుడే స్నేహితుల దగ్గరికి వెళ్లి వస్తానని చెప్పి, బయటికెళ్లి పురుగుల మందు తాగి, పార్కులో బెంచి మీద నురగలు కక్కుతూ చనిపోయాడట.</p>
                    <p>ఇందులో తన తప్పేమీ లేదని,అప్పు పుట్టే మార్గం తెలియక, లోన్ యాప్ ద్వారా అప్పు తీసుకునేవారెవరూ, తనలాగా బలి కాకూడదని వీడియో మెసేజ్ పెట్టి చనిపోయాడే రవళి అంటూ కన్నీళ్లు పెట్టుకుంది నందిని.</p>
                    <p>ఈ వార్త తెలిసిన వెంటనే, అప్పు కోసం నువ్వెక్కడ నీ వివరాలన్నీ ఆ లోన్ యాప్ వాడికి ఇచ్చేస్తావో అని భయపడి నీకు ఫోన్ చేశానే! అదృష్టం బావుంది. నువ్వు సమయానికి ఫోన్ ఎత్తేవ్ అంది నందినీ.</p>
                    <p>ఒళ్లంతా చెమటలు పట్టేసాయి రవళికి. గొంతు తడారి పోతుండగా, నిజమేనే నందిని! నువ్వు గనక చెప్పకపోయుంటే మేము అప్పు కోసం ఈ అంతర్జాల అప్పుల యాప్ ల విషవలయంలో చిక్కుకొని, ఎన్ని ఇబ్బందులు, అవమానాలు, ఛీత్కారాలు ఎదుర్కొనే వాళ్ళమో తలుచుకుంటేనే ఒళ్ళు జలదరిస్తోంది అంది రవళి.</p>
                    <p>కరోనా మహమ్మారి సమయంలో, ఉన్న ఉద్యోగాలు పోగొట్టుకొని, తగిన ఉపాధి లేక ఎంతోమంది ఇటువంటి దారుణ పరిస్థితికి గురై తమ ప్రాణాలను తీసుకున్నారు.</p>
                    <p>సాంకేతికత ఎంత అభివృద్ధి చెందినా, అది రెండు వైపులా పదునున్న కత్తెనని గ్రహించి దానిని జాగ్రత్తగా ఉపయోగించుకోవడమే శ్రేయస్కరం.</p>
                    <p>స్వస్తి 
రవి కావూరు….</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>