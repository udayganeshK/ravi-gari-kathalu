<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>పౌర్ణమి కథలు - రవి గరి కథలు</title>
    <meta name="description" content="పౌర్ణమి కథలు
****
వైశాఖ పౌర్ణమి 
*****
**అమర్**
________">
    <meta property="og:title" content="పౌర్ణమి కథలు - రవి గరి కథలు">
    <meta property="og:description" content="పౌర్ణమి కథలు
****
వైశాఖ పౌర్ణమి 
*****
**అమర్**
________">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి గరి కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">పౌర్ణమి కథలు</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>పౌర్ణమి కథలు
****
వైశాఖ పౌర్ణమి 
*****
**అమర్**
________</p>
                    <p>అది విశాఖపట్నం జిల్లాలో రమణయ్యపేట గ్రామం.</p>
                    <p>పట్టాభిరామారావు ఒక మధ్య తరగతి రైతు. తాతల తండ్రుల కాలం నుండి సంక్రమించిన మూడు ఎకరాల మెట్టు, రెండు ఎకరాల పల్లం భూమిని సాగు చేస్తూ గ్రామంలో గౌరవంగా బతుకుతున్నాడు.</p>
                    <p>అతని భార్య జానకి. జానకి పదవ తరగతి వరకు చదువుకుంది. అందుకనే తన పిల్లలయిన
కమల, అమర్ లను శ్రద్ధగా చదివిస్తోంది.</p>
                    <p>కమల,ఇంటర్మీడియట్ పాస్ అయింది. డిగ్రీ చదువుతానంటోంది. తల్లి జానకి సరే! అంటోంది గాని, పట్టాభిరామారావుకి కూతురు ఎక్కువ చదువుకుంటే రాబోయే అల్లుడుకు ఎక్కువ కట్నం ఇచ్చుకోవాల్సి ఉంటుందని ఆలోచిస్తున్నాడు.</p>
                    <p>అందరి ఎదుట గౌరవంగా నెట్టుకొస్తున్నాడు గాని, 
ఏ ఏటికి ఆ ఏడు, వ్యవసాయం లాభసాటిగా లేకపోగా, అప్పులు వడ్డీలు పెరిగిపోతున్నాయి. ఎక్కువ కట్నాలు ఇచ్చుకునే స్థితిలో లేడు తను.</p>
                    <p>ఈ కాలం పిల్లలు, ప్రేమలు- పెళ్లిళ్లoటూ ఎవరినోకరిని ప్రేమించి వారినే పెళ్లి చేసుకుంటామనేటువంటి కాలంలో,కమలకు పెద్దింటి సంబంధం చూసి, కొంత పొలం అమ్మైన సరే,కమలకు పెళ్లి చేసి పంపించాలనే ఆలోచనలో ఉన్నాడు పట్టాభిరామారావు.</p>
                    <p>ఆ సంవత్సరం సకాలంలో వర్షాలు కురవడంతో, మరికొంత అప్పు చేసి తనకు బాగా అలవాటైన వరి సాగు మొదలుపెట్టాడు పట్టాభిరామారావు. పంట ఏపుగా పెరుగుతోంది. ఎకరానికి 40- 50 బస్తాలైన వస్తాయన్న ఆశతో రాత్రింబవళ్లు పొలం దగ్గరే గడపసాగాడు పట్టాభిరామారావు.</p>
                    <p>ఒకరోజు చోడవరంలో జరిగే పశువుల సంతకు వెళ్ళినప్పుడు, తన బాల్య మిత్రుడు వెంకట్రావు కనపడ్డాడు. వాడు 10 పాస్ అవ్వగానే,ఆర్మీకి ప్రయత్నం చేసుకొని వెళ్లిపోయాడు. ఆర్మీ సర్వీస్ అయిపోయిన తర్వాత మళ్లీ స్వగ్రామానికి తిరిగి వచ్చాడు.</p>
                    <p>మాటల సందర్బంలో వెంకట్రావుకి ఒక కొడుకు ఉన్నాడని, వాడు అగ్రికల్చరల్ బీఎస్సీ పాస్ అయ్యాడని వ్యవసాయ శాఖలో క్షేత్ర సహాయకుడిగా పని చేస్తున్నాడని తెలిసింది.</p>
                    <p>పట్టాభి! “ఒరేయ్ వెంకట్రావు నాకొక కూతురుంది. 
పేరు కమల. ఇంటర్ పాస్ అయింది. తెలివైన పిల్ల. ఇంటి పనులాన్ని చక్కగా చేసుకుంటుంది. ఇంకా చదువుతానంటుంది గాని,నాకే సరైన స్తోమత లేక చదివించలేక, పెళ్లి చేసేద్దామనుకుంటున్నాను.”</p>
                    <p>“నీకు అభ్యంతరం లేకపోతే నువ్వు, మీ కుటుంబం వచ్చి మా అమ్మాయిని చూడండి. నచ్చితే, రెండు లక్షల కట్నం ఇచ్చుకుంటాను.పెళ్లి వైభవంగా చేస్తానన్నాడు”పట్టాభిరామారావు.</p>
                    <p>ఒరేయ్ పట్టాభి! “నువ్వు ఎంత ఇస్తే అంత. నాకు కూడా ఒక కూతురు ఉంది. దానికి పెళ్లి చేసి పంపించాలి అన్నాడు వెంకట్రావు.</p>
                    <p>ఓ సుముహూర్తాన వెంకట్రావు, తన కుటుంబ సభ్యులతో పట్టాభిరామారావు ఇంటికి వచ్చాడు. వారందరికీ కమల నచ్చింది.</p>
                    <p>కమలకు కూడా, నల్లగా దృఢంగా ఉన్న వెంకట్రావు కొడుకు మౌళి నచ్చాడు. తండ్రి ఆర్థిక పరిస్థితి తెలుసుకున్న, కమల పెళ్ళికి తలూపింది.</p>
                    <p>పంట చేతికి కొచ్చాక పెళ్లి చేద్దామనుకున్నాడు పట్టాభి రామారావు.</p>
                    <p>కానీ మౌళి, అనకాపల్లిలో ఒక్కడే ఉంటూ తిండికి ఇబ్బంది పడుతున్నాడు, తొందరగా పెళ్లి చేసేయమని ఒత్తిడి చేసింది వెంకట్రావు భార్య. వియ్యాల వారి ఒత్తిడికి లొంగక తప్పలేదు పట్టాభిరామారావు కుటుంబం.</p>
                    <p>ఓ శుభ ముహూర్తాన నిశ్చితార్థం జరిగిపోయింది. ఆశ్వీజ మాసంలో పెళ్లి ముహూర్తం పెట్టారు.</p>
                    <p>పట్టాభిరామారావు ఇంట్లో పెళ్లి సందడి నెలకొంది. ఒక్కగానొక్క కూతురు పెళ్లికి, ఎకరం పల్లం భూమిని 
అమ్మకానికి పెట్టి మూడు లక్షలు అడ్వాన్స్ తీసుకున్నాడు పట్టాభిరామారావు.</p>
                    <p>అనుకున్న ప్రకారం రెండు లక్షల కట్నంతో కమల పెళ్లి వైభవంగా జరిపించాడు. కమలని అత్తవారింటికి సాగనంపాడు.</p>
                    <p>మర్నాడు ఉదయాన్నే పొలానికి వెళ్ళాడు పట్టాభిరామారావు. ఏపుగా ఎదిగిన పంట 
పూర్ణ గర్భిణీలా ఉంది. “భూమాత దయ తల్చు తల్లి”. ఈసారి దిగుబడి బాగుంటే, చాలా అప్పులు తీర్చేస్తాను అనుకున్నాడు.</p>
                    <p>దురదృష్ట వశాత్తూ,ఆ సాయంత్రానికే ఆకాశంలో కారు మబ్బులు కమ్ముకున్నాయి. బంగాళాఖాతంలో అల్పపీడన ద్రోణి అట. మూడు రోజులపాటు ఎడతెరిపి వర్షాలు.</p>
                    <p>గ్రామంలో రైతులందరూ తల్లడిల్లిపోయారు. వర్షంలోనే తడిసిపోతున్న పంటను కాపాడుకోవడానికి అన్ని ప్రయత్నాలు చేశారు. కానీ ప్రకృతి ముందు మానవుడు ఎంత? పట్టాభిరామారావు సంగతి చెప్పనే అక్కరలేదు.</p>
                    <p>గ్రామంలో అందరి పొలాలు పూర్తిగా మునిగిపోయి చేతికి అంది రావలసిన పంట చేజారిపోయింది.</p>
                    <p>పట్టాభిరామారావు కన్నీరు మున్నీరయ్యాడు. ఈసారి కూడా భూమి తల్లి తనను కరుణించలేదని బాధపడ్డాడు. పాత అప్పులు అలా ఉండగా ఇప్పుడు చేసిన అప్పులు ఎలా తీరుస్తానని నిరాశలో కూరుకు పోయాడు.</p>
                    <p>అన్నపానాదులు మానేసి దిగులుగా కూర్చుంటున్న తండ్రిని చూసిన అమర్, నాన్న అలా ఎందుకున్నాడో తెలియక సతమతమయ్యాడు.నాన్న అలా ఎందుకు ఉన్నాడనీ తల్లి జానకిని అడిగాడు</p>
                    <p>జానకి అమర్ కి అర్థమయ్యే రీతిలో, ఇంటి ఆర్థిక పరిస్థితులను వివరించింది. తల్లడిల్లిపోయాడు అమర్. అసలు అక్క, ఇంకా పై చదువులు చదవకుండా ఎందుకు పెళ్లి చేసుకొని వెళ్లిపోవాలి, అక్క పెళ్లి వల్లే కదా నాన్న అప్పులు పాలయ్యాడని అపోహ పడ్డాడు. తను కూడ తండ్రికి సాయపడి అప్పులు ఎలాగయినా తీర్చేయాలి అనుకున్నాడు.</p>
                    <p>ఈలోగా దీపావళి పండుగ వచ్చింది. కమల పుట్టింట ఉన్నన్నాళ్ళు పండుగ నాడు చాల హడావిడి చేసేది. రంగురంగుల ముగ్గులు పెట్టేది. పండుగ నాడు దీపాలు వెలిగించి అందంగా అమర్చేది.</p>
                    <p>అమర్ కు తారాజువ్వలంటే భయం. కానీ కమలే దగ్గరుండి వేయించేది. అక్కను తలుచుకోగానే మనసంతా ఆనందంతో నిండిపోయింది అమర్ కి.
అమ్మ! “అక్క పండక్కి వస్తుందా” అని ఆశగా అడిగాడు.</p>
                    <p>కమలకు పెళ్లయిన తర్వాత ఇదే మొదటి పండగని, 
కూతుర్ని అల్లుడ్ని, పిలిచి పండగ చేసుకోవడం విధాయకమని జానకి చెప్పడంతో, అల్లుడ్ని కూతుర్ని పండగకు ఆహ్వానించాడు పట్టాభిరామారావు.</p>
                    <p>దీపావళి ఉదయం, కమల, ఆమె భర్త మౌళి ఇంటికి వచ్చారు.</p>
                    <p>అక్కను చూసిన అమర్ ఆశ్చర్యపోయాడు.తమ ఇంట్లో ఎప్పుడు చలాకీగా తిరిగే అక్క, పెళ్లయిన తర్వాత హుందాగా, నిండుతనంతో కనిపించింది.</p>
                    <p>ఇంటికి కొత్త సభ్యుడైన మౌళి బావతో సరదాగా కబుర్లు చెబుదామనుకున్నాడు అమర్. కానీ మౌళి ఆ అవకాశం ఇవ్వకుండా అమర్ చదువు గురించి అడిగాడు. అమర్ నిరాశ పడ్డాడు.</p>
                    <p>ఆనందంగా పండగ చేసుకునే వాతావరణం లేకపోయినా 
కొత్త అల్లుడు ఇంటికి వచ్చాడన్న గౌరవంతో ఏవో కొన్ని పటాసులు తీసుకొచ్చాడు పట్టాభిరామారావు.</p>
                    <p>అన్ని దగ్గరుండి కాల్పించే అక్క, ఈసారి ముక్తసరిగా సామాన్లు కాల్చి, అమర్ పటాసులు కూడా తీసుకుని వెళ్లి పోయింది.
 
అమర్ కి అక్క మీద ఉక్రోషం ముంచుకొచ్చింది. అక్క 
ఇలా తయారయ్యిందేంటని మధన పడ్డాడు. నాన్న ఇబ్బందులకు అక్కే కారణమని పరిపరి విధాల ఆలోచించ సాగాడు.</p>
                    <p>నాగుల చవితి పండుగ వచ్చింది. అమ్మా నాన్న పుట్టలో పాలు పోయడానికి బయలుదేరుతుంటే, ఇంటి బయట బైక్ శబ్దం వినిపించగా బయటికి వచ్చి చూశాడు అమర్.</p>
                    <p>అక్క, బావ బండి దిగుతున్నారు. ఎదురుచూడని అక్క కనబడేసరికి ఆనందభరితుడయ్యేడు అమర్.</p>
                    <p>అక్కా అంటూ కమలని చుట్టేసుకుకున్నాడు. కమల కూడా ఆనందంగా అమర్ ని దగ్గరికి తీసుకుంది.</p>
                    <p>వాళ్ల రాకను ఊహించని పట్టాభిరామారావు, రండి రండి అల్లుడుగారు అంటూ మౌళిని ఇంట్లోకి తీసుకెళ్లాడు.</p>
                    <p>నాన్న! నీకోక శుభవార్త! అంది కమల. శుభవార్త అనగానే లోపలి నుంచి పరిగెత్తుకుంటూ వచ్చింది జానకి.</p>
                    <p>ఆమె ఆత్రుత చూసిన కమల నవ్వుతూ, “నువ్వు అనుకున్నది ఏమీ కాదులేమ్మ” నేను నాన్నకు శుభవార్త చెబుతున్నాను.</p>
                    <p>ఏవండీ! మీరు చెప్పండంటూ కనుసైగ చేసింది మౌళిని చూసి.</p>
                    <p>మావయ్య గారు. మొన్న మా కార్యాలయంలో 
మీ గ్రామానికి చెందిన పంటల బీమా ప్రతిపాదనలు తయారవుతుండగా చూశాను. మీ పేరు ఉందేమో అని వెతికాను.</p>
                    <p>మీ పేరు ఎక్కడా కనపడలేదు. ప్రకృతి వైపరీత్యాల వల్ల పంట నష్ట పోయే రైతులకు సహాయకారిగా, ప్రభుత్వం ప్రతి ఏట పంటల బీమా పథకంలో వారిని నామ మాత్రపు రుసుముతో చేర్పించి, పంటలు నష్టపోయిన సమయంలో వారికి ముందుగా నిర్దేశించిన బీమా సొమ్ము అందజేస్తుంది.</p>
                    <p>ఈ బీమా పథకం కింద లబ్ది పొందాలనుకునే రైతుల పంట వివరాలను ప్రభుత్వమే ఈ కర్షక్ అనే వ్యవస్థ ద్వారా సేకరిస్తుంది. ఐదు సంవత్సరాల పాటు సాలు సరి దిగుబడిని అంచనా వేసి ఎకరానికి పంట విలువను నిర్ధారిస్తారు. దాని ప్రకారం రైతు చెల్లించవలసిన ప్రీమియం, ఇవ్వబోయే భీమా సొమ్ము నిర్ణయింపబడతాయి.</p>
                    <p>దీన్ని కేంద్ర ప్రభుత్వం వారు ప్రధానమంత్రి ఫసల్ యోజన అనే పథకం కింద, మన రాష్ట్ర ప్రభుత్వo వారు ఉచిత పంటల బీమా పథకం అని అమలు చేస్తున్నారు.</p>
                    <p>కమల మీ పరిస్థితి చెప్పగానే నేను, మిమ్మల్ని పంటల బీమా పథకంలో ప్రీమియం సొమ్ము చెల్లించి మీ పేరు నమోదు చేయించాను.</p>
                    <p>దీనివలన మిగతా గ్రామస్తులతో పాటు మీకు కూడా ఈ బీమా సదుపాయం వల్ల సుమారు ఒక లక్ష రూపాయలు బీమా మొత్తం వచ్చే అవకాశం ఉందన్నాడు.</p>
                    <p>ఎంత మంచి వార్త చెప్పావు నాయనా అంటూ పట్టాభి రామారావు అల్లుడు చేతులు పట్టుకున్నాడు. అదేమిటి మామయ్య! మనకు మనం చేసుకోమా? అన్నాడు మౌళి.</p>
                    <p>దీపావళి నాడు తన పటాసులు కూడా పట్టుకెళ్ళిపోయిన అక్క, మళ్లీ ఎందుకు వచ్చింది? ఇంకా ఏమి దోచుకుపోతుందనే భావనలో ఉన్న అమర్, బావ మౌళి మాటలు విని ఆశ్చర్యపోయాడు.</p>
                    <p>ఈ విషయాలు పూర్తిగా అర్థం కాకపోయినా,అక్క బావ. నాన్న కోసం ఎంత బాగా ఆలోచించారోనని. తనే అక్కను తప్పుగా అర్థం చేసుకున్నాన ఆలోచనలతో సతమతమవసాగాడు అమర్.</p>
                    <p>తమ్ముడు అమర్ ముఖ కవళికలను గమనించింది కమల.</p>
                    <p>ఒరేయ్ తమ్ముడు! “ఇలా రారా అంది” చేతిలో ఉన్న సంచి వాడి చేతిలో పెట్టింది.</p>
                    <p>ఏంటక్కా అంటూ సంచి విప్పి చూసాడు అమర్. దీపావళి నాడు అక్క తీసుకెళ్ళిపోయిన పటాసులు.</p>
                    <p>ఒరేయ్ అమర్! ఏదైనా పోగొట్టుకుంటేనే కానీ, దాని విలువ తెలియదు.</p>
                    <p>ఇవాళే మనందరికీ అసలైన పండగ. రాత్రి టపాసులు కలుద్దాం అంది కమల.</p>
                    <p>ఆరోజు రాత్రి కమల, అమర్ చేత తారజువ్వలు చిచ్చుబుడ్లు వెలిగించింది.</p>
                    <p>అమర్ మనసు ఆనందంతో నిండిపోయింది. రాత్రి భోజనాల తర్వాత, అక్క! కథలు చెప్పవే అంటూ 
కమలను చుట్టుకుపోయాడు.</p>
                    <p>కథ అయిపోయింది.</p>
                    <p>(శాస్త్ర, వైజ్ఞానిక రంగాలలో తిరుగులేని శక్తిగా దూసుకుపోతున్నది మన దేశం. కానీ ఆరుగాలం కష్టపడి మనకి నిత్యం అన్నం పెట్టే రైతన్న మాత్రం, ప్రకృతి కన్నెర్ర జేస్తే ,చేతికందిన పంటను పొగట్టుకొని మరింత అప్పుల ఊబిలో కూరుకుపోతున్నాడు.</p>
                    <p>మన రైతు బాగుండాలి. అతనిలో చిరు దరహాసం తొణికిసలాడాలనీ కోరుకుంటూ)</p>
                    <p>స్వస్తి</p>
                    <p>రవి కావూరు ….</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి గరి కథలు. అన్ని హక్కులు సురక్షితం.</p>
        </div>
    </footer>
</body>
</html>