<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>సంయుక్త చిత్ర కథ వల్లరి 1 కథ - రవి కావూరు కథలు</title>
    <meta name="description" content="చిత్రకథ వల్లరి_1">
    <meta property="og:title" content="సంయుక్త చిత్ర కథ వల్లరి 1 కథ - రవి కావూరు కథలు">
    <meta property="og:description" content="చిత్రకథ వల్లరి_1">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">సంయుక్త చిత్ర కథ వల్లరి 1 కథ</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">short</span>
                        </div>
                    </div>
                </header>
                
                <div class="story-body">
                    <p>చిత్రకథ వల్లరి_1</p>
                    <p>సంయుక్త</p>
                    <p>( ఇది నా స్వీయ రచన వేరొక చోట ఎక్కడ ఇది ప్రచురితం కాలేదు)</p>
                    <p>***
సంయుక్త, స్కాట్లాండ్ దేశంలో ఎడెన్ బర్గ్ నగరానికి వచ్చి సంవత్సరం దాటుతోంది.</p>
                    <p>ఒక బహుళ జాతి కంప్యూటర్ సంస్థ వారు, స్కాట్లాండ్ లో పనిచేయమని పంపించడంతో, ఎడెన్ బర్గ్ నగరంలో ఒక భారతీయ కుటుంబం వారి ఇంట్లో, అద్దెకు ఇచ్చిన అన్ని వసతులు కలిగిన ఒక గదిలో నివాసం ఉంటోంది.</p>
                    <p>ప్రతిరోజు ఉదయం 8 గంటల లోపలే తన కార్యాలయానికి బయలుదేరి,పని ముగించుకొని తిరిగి సాయంత్రం నాలుగు గంటలకు తన గదికి చేరుకోవడం సంయుక్త అలవాటు.</p>
                    <p>ఫ్రెష్ అయ్యి, ఎదురుగుండా ఉన్న పార్కులో, కొంతసేపు నడక సాగించడం ఆమెకు గత రెండు నెలలుగా అలవాటు అయింది.</p>
                    <p>ఎడేన్ బర్గ్ పట్టణంలో ఎక్కువ మంది భారతీయులు ఉద్యోగరీత్యా నివాసం ఉంటున్నారు. ఎవరైనా సాటి భారతీయులు కనబడితే ఉత్సాహంగా చెయ్యి ఊపుతుంది సంయుక్త.</p>
                    <p>పార్కులో నడిచే సంయుక్త, ఈ మధ్య పార్కు బెంచి మీద కూర్చుని కబుర్లు చెప్పుకునే ఒక పెద్ద వాళ్ళ జంటను గమనించింది.</p>
                    <p>ఆరోజు, సాయంత్రం యధావిధిగా పార్క్ లో నడుస్తున్న సంయుక్త కు ఆ పెద్దవాళ్ల జంట కనపడింది. ఈరోజు వీరిని ఒకసారి పలకరించాలి అనుకుంటూ, సయుక్త, వాళ్ళ దగ్గరికి వచ్చి “నమస్తే అంకుల్ అండ్ ఆంటీ” అని పలకరించింది.</p>
                    <p>ఆ పలకరింపుకు తల ఎత్తిన పెద్దాయన, “మే.. ఐ” అంటూ ఏదో చెప్పబోయేసరికి, సంయుక్త “అంకుల్ నేను తెలుగు అమ్మాయినే” అంది నవ్వుతూ.</p>
                    <p>“మేము తెలుగు వాళ్లమని ఎలా తెలుసుకున్నావమ్మా” అన్నది పెద్దావిడ.</p>
                    <p>“రోజు మీ పక్క నుంచి వెళుతున్నప్పుడు మీ మాటలు చెవిన పడ్డప్పుడు మీరు తెలుగు వాళ్లని అర్థమయ్యింది” పిన్ని గారు అంటూ వరస కలిపేసింది సంయుక్త.</p>
                    <p>“భలే చురుకైన దానివే! “ రా ఇలా కూర్చో” అంటూ బెంచ్ మీద జాగ చూపిస్తూ, నీ పేరు ఏమిటి? ఇక్కడ ఏం పని చేస్తున్నావు? అంటూ వివరాలు అడిగింది ప్రభావతి అనే ఆ పెద్దావిడ.</p>
                    <p>“నా పేరు సంయుక్త పిన్ని గారు” నేనొక బహుళ జాతి కంప్యూటర్ సంస్థలో పనిచేస్తున్నాను. “మా ఆఫీస్ వాళ్లు ఇక్కడ వారి కార్యాలయంలో పనిచేయడానికి మూడు సంవత్సరాలు డిప్యూటేషన్ మీద ఇక్కడికి పంపించారు”</p>
                    <p>ఈ పార్క్ అవతలే నేను ఉంటున్న ఇల్లు.
మీరు బాబాయి గారు నా గదికి రండి మీకు మంచి ఫిల్టర్ కాఫీ ఇస్తాను అంటూ , “పిన్ని గారు! మీరు బాబాయి గారు.. ఎప్పుడు ఈ వూరు వచ్చేరు”.
మీ పిల్లలు ఎవరైనా ఉన్నారా ఇక్కడా! అంటూ అడిగింది సంయుక్త.</p>
                    <p>అవునమ్మా! మా అమ్మాయి, అల్లుడు గత మూడేళ్లుగా ఇక్కడ పని చేస్తున్నారు.</p>
                    <p>మావారు విశాఖపట్నంలో ఆంధ్ర విశ్వవిద్యాలయంలో తెలుగు ఆచార్యులుగా పనిచేసి గత సంవత్సరం పదవీ విరమణ చేశారు. ఆయన పేరు వేంకట రమణ.</p>
                    <p>నా పేరు ప్రభావతి. నేను కూడా విశాఖపట్నంలో డాక్టర్ వి.ఎస్ కృష్ణ ప్రభుత్వ డిగ్రీ కళాశాలలో తెలుగు అధ్యాపకురాలిగా పనిచేసి ఈ మధ్యనే పదవి విరమణ చేశాను.</p>
                    <p>మా అమ్మాయి, “అమ్మా! నువ్వు- నాన్నగారు పదవీ విరమణ చేసి విశ్రాంతి తీసుకుంటున్నారు కదా” “మా దగ్గర కొన్ని రోజులు ఉండండి” అని బలవంతం చేస్తే, పది రోజుల క్రితం ఇక్కడికి వచ్చేం అన్నది ప్రభావతి.</p>
                    <p>అరగంటలోనే సంయుక్త ప్రభావతిలు మంచి స్నేహితము కుదిరింది.</p>
                    <p>కొంతసేపైన తరువాత సంయుక్త , “రండి పిన్ని గారు” “మా గదికి వెళదాం” అంటూ బయలుదేరబోయింది.</p>
                    <p>“ఇవాళ వద్దులే అమ్మ! “మా అమ్మాయి ఎదురు చూస్తూ ఉంటుంది” తనకి, అల్లుడికి కూడా చెప్పి, రేపు సాయంత్రం తప్పక మీ గదికి వస్తామని” చెప్పింది ప్రభావతి.</p>
                    <p>****</p>
                    <p>ఆ మరునాడు సాయంత్రం ప్రభావతి వెంకటరమణ దంపతులు సంయుక్త గదికి వెళ్లారు.</p>
                    <p>సంయుక్త గదిలోకి ప్రవేశించిన ప్రభావతి, గది అంత పొందికగా కనబడడం చూసి చాలా ముచ్చట పడింది.</p>
                    <p>ఒక పక్క, చిన్న రాక్ లో విశ్వనాధ సత్యనారాయణ గారి వెయ్యి పడగల బౌండ్ పుస్తకం, కృష్ణ శాస్త్రి, తిలక్ గారి రచనలు, కంట పడ్డాయి ప్రభావతికి..
 
కాఫీ తాగిన తర్వాత సంయుక్త స్టడీ టేబుల్ మీద కొన్ని తెలుగు పుస్తకాలు కనబడ్డాయి ప్రభావతికి.</p>
                    <p>సంయుక్త ! “ఈ తెలుగు పుస్తకాలు ఏమిటి? అంటూ అడిగింది ప్రభావతి.</p>
                    <p>“ఇవి అమెరికాలో కాలిఫోర్నియా రాష్ట్రంలోని సిలికాన్ ఆంధ్ర సంఘం వారు నిర్వహిస్తున్న “మనబడి” తెలుగు తరగతుల పాఠ్యపుస్తకాలు పిన్నిగారు” అంది సంయుక్త.</p>
                    <p>“ఇవి నీ దగ్గర ఎందుకున్నాయి సంయుక్త” ? అంది ప్రభావతి ఆసక్తిగా.</p>
                    <p>విదేశాల్లో ముఖ్యంగా, అమెరికా సంయుక్త రాష్ట్రాలలో నివసిస్తున్న అనేక లక్షల ప్రవాసాంద్రుల కుటుంబాలలో ఆంగ్ల మాధ్యమంలో చదువుకునే మన తెలుగు పిల్లలకు, మన తెలుగు భాష అలవాటు చేయాలని, వారికి తెలుగులో మాట్లాడడం, చదవడం, రాయడం కూడా తెలియాలనే ఉద్దేశంతో, “సిలికాన్ ఆంధ్ర తెలుగు సంఘం” వారు మనబడి అనే కార్యక్రమాన్ని గత పదేళ్లుగా నిర్వహిస్తున్నారు.</p>
                    <p>ఆ కార్యక్రమంలో భాగంగా, విదేశాలలో పెరుగుతున్న తెలుగు పిల్లలకు, మన మాతృ భాష ద్వారా మన సాహిత్యం,సంస్కృతి, సాంప్రదాయాలను పరిచయం చేయాలనే ఉద్దేశంతో, నాలుగు నుండి పది సంవత్సరాల పిల్లలకు బాలబడి ఒకటి రెండు అనే పాఠ్యపుస్తకాలు “ప్రవేశం” “ ప్రసూనం”“ప్రకాశం” “ ప్రమోదం” అనే పుస్తకాలను, పదేళ్లు పైబడిన పిల్లలకు “ప్రభాసం” అనే పుస్తకాలను వారికి అర్థమయ్యే పదాలతో పుస్తకాలను అచ్చు వేయించారు.</p>
                    <p>“మరి ఈ పాఠాలు చెప్పడానికి ఉపాధ్యాయులు, వాళ్ల జీతాలు, ఇదంతా మరొక సమాంతర విద్యా వ్యవస్థ అయిపోలేదా” సంయుక్త? అని అడిగింది ప్రభావతి.</p>
                    <p>“లేదు పిన్ని గారు!” ఈ పుస్తకాల్లో ఉన్న విషయాలను ఉచితంగా వివరించి చెప్పడానికి అనేకమంది విద్యావంతులైన తెలుగు వారు స్వచ్ఛంద సేవకులుగా ముందుకు వస్తున్నారు”.</p>
                    <p>వారి సహకారంతోటే, సిలికాన్ ఆంధ్ర సంఘం వారి “మనబడి” పాఠ్యపుస్తకాలు, దాదాపు అమెరికా అంతటా కాకుండగ, మరో పది విదేశాలలో కూడా స్వచ్ఛంద సేవకుల ద్వారా తెలుగు నేర్పడం చేస్తున్నారు.</p>
                    <p>“అంటే? నువ్వు కూడా స్వచ్ఛంద సేవకురాలివా! “ అంటూ ప్రశ్నార్థకంగా చూశారు వెంకటరమణ.</p>
                    <p>“అవును బాబాయి గారు! “నేను ఉద్యోగంలో చేరిన కొద్ది రోజులకే నాకు ఇక్కడ స్థానికంగా ఉన్న తెలుగు అసోసియేషన్ ఆఫ్ స్కాట్ల్యాండ్ వారి కార్యవర్గ సభ్యులతో పరిచయం కలిగింది”.</p>
                    <p>“ఏ దేశమేగినా ఎందుకాలిడినా పొగడరా నీ తల్లి భూమి భారతిని” “నిలపరా నీ జాతి నిండు గౌరవమును” అన్న నానుడిలా ఇక్కడ స్కాట్లాండ్ లో పనిచేస్తున్న ప్రవాస ఆంధ్రులు కూడా, ఆంగ్ల భాష మాట్లాడే ఈ దేశాలలో, వారి పిల్లలు తెలుగు భాష మర్చిపోరాదని, వారికి మాతృభూమితో సంబంధం కొనసాగడానికి మాతృ భాష రావటం ఒక ముఖ్యమైన అంశముగా భావించి, సిలికాన్ ఆంధ్ర వారి మనబడి పాఠ్యపుస్తకాలను ఇక్కడ కూడా ఉపయోగిస్తున్నారు.</p>
                    <p>“నేను అందులో స్వచ్ఛంద సేవకురాలిగా పనిచేస్తున్నాను “అంది సంయుక్త.</p>
                    <p>“చాల మంచి పని చేస్తున్నావు సంయుక్త”! “మన ఆంధ్రదేశంలో తెలుగు మాట్లాడడం” నామోషీగా భావించే ఈ రోజుల్లో, తెలుగు బతకాలని, తెలుగు నేర్పించడానికి తాపత్రయపడే మీ పిల్లల్ని చూసి ఎంతో ఆనందం కలుగుతోంది అమ్మ అన్నారు వెంకట రమణ.</p>
                    <p>“మీ ప్రయత్నాలు సఫలీకృతమయి మన తెలుగు భాషకు పునర్వైభవం, తెలుగు నేల పై కాకుండా దేశాంతరాలలోనే జరుగుతుందనే ఆశ కలుగుతొంది” సంయుక్త! అన్నారు ఆ దంపతులు 
కూడబలుకున్నట్టుగా.</p>
                    <p>“బాబాయ్ గారు! మా స్కాట్లాండ్ తెలుగు అసోసియేషన్ వారు ఫిబ్రవరి 21 అంతర్జాతీయ మాతృభాషోత్సవం సందర్భంగా పెద్ద ఎత్తున కార్యక్రమాలు తలపెట్టారు”</p>
                    <p>“మీరు ఆ సందర్భంగా నిర్వహించే, వివిధ పోటీలకు న్యాయనిర్నేత గా వ్యవహరించగలరా? “మీ వంటి పెద్దవారు ఆ రోజు అక్కడ ఉండడం” మా అందరికీ ఎంతో సంతోషంగాను, ప్రోత్సాహకరంగానూ ఉంటుంది అన్నది, సంయుక్త.</p>
                    <p>“ఈ విషయంలో నా అర్హతలు ఏమో తెలియదు గానీ” తెలుగు పాఠాలు చెప్పిన అధ్యాపకులుగా , సాటి తెలుగువారిగా’ తప్పకుండా మీ కార్యక్రమాలకు హాజరవుతామన్నారు’ వెంకటరమణ - ప్రభావతి దంపతులు.</p>
                    <p>ఫిబ్రవరి 21వ తేదీ. ఏడన్ బరో స్థానిక సమావేశ మందిరంలో అంతర్జాతీయ మాతృభాషా దినోత్సవం సందర్భంగా అంతర్జాతీయ మాతృభాష ఉత్సవాలు ఘనంగా ప్రారంభమయ్యాయి.</p>
                    <p>సమావేశ ప్రాంగణంలో, ఆడపిల్లలు పట్టుపరికిణీలలో 
ఉత్సాహంగా రంగు రంగుల ముగ్గులు వేశారు. మగ పిల్లలు కొందరు కుర్తా పైజమాలు, పైన కండువాలతోను,
కొంచం పెద్దవారు పంచ కట్టుతోను, ఆడవారు పట్టు చీరలతోను కనువిందు చేశారు.</p>
                    <p>చక్కటి కంఠ స్వరాలతో, ఉచ్చారణ దోషాలు లేకుండా చిన్నారులు ప్రార్ధన చేసేరు. పద్యాలు రాగ యుక్తంగా ఆలపించేరు. త్యాగరాజ, అన్నమయ్య కీర్తనలు భక్తిపూర్వకంగా పాడేరు. భరత నాట్య, కూచిపూడి నృత్య ప్రదర్శనలు, జనరంజకంగా ప్రదర్శించారు. 
 
ఇక్కడ ఉన్నవారిలో, “మీరే పెద్దవారు” అంటూ కార్యక్రమ నిర్వాహకులు వెంకటరమణ - ప్రభావతీ దంపతులకు పాద పూజ చేశారు. బట్టలు పెట్టి సత్కరించారు.</p>
                    <p>కళ్ళు చెమ్మగిల్లినాయి వెంకటరమణకి. తను పుట్టి పెరిగిన ఆంధ్రదేశంలో, పిల్లలు ఏమి పోగొట్టుకుంటున్నారో ఆయనకు అర్థమైంది.</p>
                    <p>అనుకున్న దానికంటే, ఒక నెల ముందే వాళ్లు తిరిగి విశాఖపట్నం చేరుకున్నారు. తెలుగు భాష బతికి బట్ట కట్టడానికి వాళ్లు కూడా స్వచ్ఛంద సేవకులుగా మారాలనుకున్నారు.</p>
                    <p>స్వస్తి
రవి కావూరు….</p>
                    <p>****</p>
                    <p>ఈరోజు అంతర్జాతీయ మాతృభాష దినోత్సవం.
షరా మామూలుగా, తెలుగు తల్లి విగ్రహానికి కొన్ని దండలు, వర్తనానికి రెండు మూడో సమావేశాలు అన్నిచోట్ల జరుగుతాయి. వ్యక్తలు చాలా మాట్లాడతారు. అంతే!</p>
                    <p>మన తెలుగు, విదేశాల్లోనే తన పునర్వైభవం పొందుతుందేమో! ఆంధ్ర దేశానికి ఆ అదృష్టం ఉందా? 
ఇది శేష ప్రశ్న.
 ***</p>
                    <p>954 పదాలు.</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>