<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>శిరీష: ఏం రవళి?  డల్ గా ఉన్నావ్! - రవి కావూరు కథలు</title>
    <meta name="description" content="రవళి లఘు చిత్రం స్క్రిప్ట్">
    <meta property="og:title" content="శిరీష: ఏం రవళి?  డల్ గా ఉన్నావ్! - రవి కావూరు కథలు">
    <meta property="og:description" content="రవళి లఘు చిత్రం స్క్రిప్ట్">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">శిరీష: ఏం రవళి?  డల్ గా ఉన్నావ్!</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>రవళి లఘు చిత్రం స్క్రిప్ట్</p>
                    <p>సన్నివేశం:</p>
                    <p>రవళి పెద్ద బట్టల దుకాణంలో సేల్స్ గర్ల్. రాక్ లో చీరలు పెడుతూ ఉంటుంది. ఖాళీగా ఉన్న ఇంకొక సేల్స్ గర్ల్ శిరీష మాట్లాడుతూ</p>
                    <p>శిరీష: ఏం రవళి? డల్ గా ఉన్నావ్!</p>
                    <p>రవళి: అవునే శిరీష! మా మామగారికి ఈమధ్య ఒంట్లో బాగుండటం లేదు. ఆయనకి గుండెజబ్బు. 
టెస్టులు చేయించడానికి పదివేలు కావాలి. ఇంట్లో ఐదు వందలు మాత్రమే ఉన్నాయి.
 
సేటు దగ్గర తీసుకున్న అప్పు తీరనే లేదు.ఇక ఆయన ఇవ్వడు. అర్జెంటుగా పది వేలు కావాలి.
ఇదే నా సమస్య.</p>
                    <p>శిరీష: సారీ రవళి. నా పరిస్థితి నీలానే ఉంది. పదవ తేది కూడా రాలేదు. నా చేతిలో రెండు వందలకు మించి లేవు.</p>
                    <p>ఆ…మన షాప్ లో రాజు అని ఓ కొత్త కుర్రాడు చేరేడు.వాడు, అప్పటికప్పుడు లోన్ కావాలంటే, ఆన్లైన్లో లోన్లు ఇచ్చే సంస్థలు ఉన్నాయి. వారికి మన వివరాలు ఇస్తే వెంటనే లోన్ వస్తుందని, ఎవరితోనో చెప్తుంటే విన్నాను.</p>
                    <p>రాజు.. మొన్న ఎవరికో ఆన్లైన్లో లోన్లు గురించి చెప్తున్నావ్. ఈమెకు 10,000 లోన్ కావాలి. ఏం చేయాలో చెప్పు?</p>
                    <p>రాజు: శిరీశక్కా. ఆన్లైన్లో లోన్లు ఇచ్చే వాళ్ళు చాలా మందే ఉన్నారు. మన ఆధార్ కార్డు, పాన్ కార్డు, బ్యాంక్ వివరాలు, మన ఫోన్, కాంటాక్ట్ వివరాలు ఇస్తే, ఒక్క రోజులోనే ఇచ్చేస్తారు. కానీ వారం తరువాత లోన్ వాయిదాల్లో తీర్చేయాలి.</p>
                    <p>మా చెల్లి కాలేజీ ఫీజు కోసం వాళ్ళ దగ్గర ఇలానే లోన్ తీసుకున్నాను.</p>
                    <p>రవళి: థాంక్యూ రాజు మంచి ఇన్ఫర్మేషన్ ఇచ్చావు. ఇంటికెళ్లగానే రాత్రి నేను మా ఆయన, లోన్ కోసం అప్లై చేస్తాము. 
 
రెండవ సన్నివేశం.</p>
                    <p>రాత్రి పది గంటలు. రవళి ఆమె భర్త, ఆన్లైన్లో లోన్ కోసం వెతికి, “లక్కీ లోన్స్” అనే సంస్థ వెబ్సైటు లో లోన్ కోసం అప్లై చేయడానికి అన్ని వివరాలు నింపి ఇక సబ్మిట్ చేద్దామని అనుకుంటున్న సమయంలో, శిరీష నుండి ఫోన్ వస్తుంది.</p>
                    <p>రవళి ఫోన్ మాట్లాడుతూ, ఏమే శిరీష?
ఈ టైంలో ఫోన్ చేసేవు?</p>
                    <p>శిరీష: (గాభరాగా) ఏయే రవళి! లోన్ కోసం అప్లై చేసేవా?</p>
                    <p>రవళి: ఆ.. అప్లై చేస్తున్నాము. ఇంకా వివరాలు అప్లోడ్ చేయాలి.</p>
                    <p>శిరీష: రవళి నువ్వు అప్లై చేయకు. నీకో షాకింగ్ న్యూస్ చెప్పనా. మన రాజు ఉన్నాడా! అదేనే! ఆన్లైన్ లోన్ గురించి చెప్పేడు కదా, అతను ఒక గంట క్రితం విషం తాగి ఆత్మహత్య చేసుకున్నాడే?</p>
                    <p>రవళి: ఎంటే శిరీష! ఏమి చెబుతున్నావు నువ్వు? రాజు సూసైడ్ ఏమిటే?</p>
                    <p>శిరీష: అవునే …రవళి . రాజు చనిపోతూ సెల్ఫీ వీడియో కూడ తీసుకున్నాడే.</p>
                    <p>ఆ లోన్ ఇచ్చిన వాళ్ళు, ఇంకా టైము వుండగానే లోన్ మొత్తం అంతా ఒకేసారి చెల్లించాలని, ఇవాళ సాయంత్రం వాడికి ఫోన్ చేసి, వాళ్ల చెల్లి ఫోటోను అసభ్యంగా మార్ఫింగ్ చేసి, రాత్రి లోగా డబ్బులు కట్టకపోతే ఆ ఫోటో అందరికీ పంపుతామని బెదిరించారట. రాజు రెండు రోజులు టైం అడిగాడట. వాళ్లు రేపు ఉదయం లోగా కట్టాలని, ఆ ఫోటోను వాళ్ళ మావయ్యకు పంపేరట.</p>
                    <p>ఆయన రాజును గట్టిగా దెబ్బలాడేడట.రేపు ఉదయం లోగా అప్పు తీర్చలేనని,తన చెల్లి పరువు పోకూడదని, దానికి చెడ్డ పేరు రాకూడదని, తనలాగ ఎవరు మోసపోకూడదని అందరికీ చెప్పడానికే 
ఈ వీడియో చేస్తున్నానని చెబుతూ, పార్కులో కూర్చొని విషం త్రాగేసాడే.</p>
                    <p>పార్క్ వాచ్మెన్ గమనించి, వచ్చే లోగానే రాజు చనిపోయేడే అంటూ ఏడవసాగింది శిరీష.</p>
                    <p>రవళి: అమ్మో! ఈ లోను కోసం నా వివరాలు ఇచ్చి ఉంటే నాకెంత ప్రమాదం జరిగేనో.? పాపం రాజు బలైపోయి, నా లాంటి వాళ్ళను ఎంతో మందిని కాపాడేడు.</p>
                    <p>అయ్యో … రాజు..</p>
                    <p>షార్ట్ ఫిల్మ్ అయిపోయింది.</p>
                    <p>సందేశం:</p>
                    <p>కుటుంబం ఆర్థిక అవసరాల కోసం ఆన్లైన్లో ఋణాలు ఇస్తామంటూ మోసాలు చేసే వారి చేతిలో చిక్కుకోకండి.మోసపోకండి. జాగ్రత్తగా ఉండండి.</p>
                    <p>సామాజిక చైతన్యం కోసం ఇది విజయనగరం జిల్లా పోలీసు శాఖ వారు జారీ చేసిన లఘు చిత్రం.
 ***</p>
                    <p>ఈ రచన నా స్వంతము. నేను స్వయంగా వ్రాసుకున్నది. దేనికి అనుసరణ గాని అనువాదం గానీ కాదు.</p>
                    <p>రవి కావూరు
అను KVS RAVI 
ప్లాట్ నెంబర్ 448 
విశాలాక్షి నగర్ 
విశాఖపట్నం 
530043</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>