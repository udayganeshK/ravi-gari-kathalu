<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>“ఆచార్యులు ? అంటూ  గావుకేక పెట్టాడు.</title>
    <meta name="description" content="చెల్లంరాజు 
**********
అర్ధరాత్రి దాటింది..">
    <meta property="og:title" content="“ఆచార్యులు ? అంటూ  గావుకేక పెట్టాడు.">
    <meta property="og:description" content="చెల్లంరాజు 
**********
అర్ధరాత్రి దాటింది..">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">“ఆచార్యులు ? అంటూ  గావుకేక పెట్టాడు.</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>చెల్లంరాజు 
**********
అర్ధరాత్రి దాటింది..</p>
                    <p>గాఢ నిద్రలో ఉన్న చెల్లంరాజుకి, కళ్ల ముందు ఎవరో లీలగా నిలబడి, రాజుగారు! చక్కగా భోజనం చేసి ఆదమరిచి నిద్రపోతున్నారు, మరి “మేము తిన్నది లేనిది చూడకపోతే ఎలా”? అంటూ కోదండం ధరించిన రాజకుమారుని రూపమొకటి అతని మనోఫలకం ముందు కదలాడి, మాయమయ్యింది.</p>
                    <p>దిగ్గున లేచి కూర్చున్నాడు చెల్లంరాజు. ఏం కల ఇది? కలలో ఎవరు? రాముల వారేనా? ఏం జరిగింది? రాముల వారు కలలోకి రావడం ఏమిటీ? ఒళ్లంతా ఒక్కసారిగా చెమటలు పట్టాయి చెల్లంరాజుకి.</p>
                    <p>చటుక్కున ఏదో గుర్తుకు వచ్చిన వాడిలా 
“ఆచార్యులు ? అంటూ గావుకేక పెట్టాడు.</p>
                    <p>ఎదురింటిలోనే పడుకున్న రామాచార్యులుకు, చెల్లంరాజు గావు కేక, అంత నిద్రలోనూ ఎవరో చరిచి లేపినట్లనిపించి లేచి కూర్చున్నాడు. ఒళ్లంతా సూదులు గుచ్చినట్లు నొప్పి.</p>
                    <p>అలాగే లేచి, వీధి తలుపులు తీసి, అయ్యా! అంటూ ఏదో చెప్పబోయి ఎదురుగా అస్తవస్త్యమైన పంచ, జుబ్బాతో నుంచున్న చెల్లంరాజుని చూసి ఆగి పోయాడు.</p>
                    <p>ఏమయ్యా ఆచార్యులు! రాత్రి కొవెల్లో స్వామి వారికి భోగం పెట్టావా? అంటూ గట్టిగా అరిచేడు చెల్లంరాజు.</p>
                    <p>అయ్యా!… క్షమించాలి… నిన్న మధ్యాహ్నం నుంచి ఒళ్లంతా ఒకటే సలపరం … కాలు ముందుకు పడలేదు. అందువల్ల రాత్రి భోగం వండలేకపోయేను. రెండు అరటి పళ్ళు మాత్రం నైవేద్యం పెట్టేను, అన్నాడు ఆచార్యులు ధైన్యంగా.</p>
                    <p>“ఎంత పని చేసేవయ్యా! ఆచార్యులు.. నాతో ఒక మాట చెప్పి వుంటే నేనే ఏదో ఒక ఏర్పాటు చేసే వాణ్ణి కదా!”</p>
                    <p>నా లాంటి వాడి కోసం, రాముల వారే స్వయంగా కలలోకి దయచేసి, జరిగిన అపచారం గురించి ఎంత మెత్తగా చెప్పారయ్యా. చాల పెద్ద తప్పు జరిగిపోయింది ఆచార్యులు.</p>
                    <p>రా … నడు! నూతి గట్టు దగ్గర స్నానం చేసి,మడి బట్ట కట్టుకొని రా.. అరగంటలో స్వామి వారికి భోగ నివేదనం అయిపోవాలంటూ చెల్లంరాజు గద్దించేడు.</p>
                    <p>మరో అరగంట తర్వాత, గుడి తలుపులు తీసి,
రాముల వారికి భోగం సమర్పించి, జరిగిన అపరాధానికి క్షమించమని, స్వామి వారి వద్ద లెంపలు వేసుకొని, తెల్లవారి ఏ రెండో గంటకో మళ్ళీ నిద్రకు ఉపక్రమించేడు చెల్లంరాజు.</p>
                    <p>కానీ కంటి మీదకు నిద్ర రావడం లేదు. కలలో రాముల వారు రావడం నమ్మశక్యంగా లేని ఆనందాన్ని తెచ్చిపెట్టినా, స్వామివారికి భోగ నివేదనం జరగలేదన్న అపచారమే చెల్లంరాజును కలచివేస్తోంది.</p>
                    <p>సుమారు వంద సంవత్సరాలకు ముందే, ఈ రామాలయంన్ని తన పూర్వీకులు కట్టించేరు. పెద్ద వాళ్ళందరూ వెళ్లిపోయిన తర్వాత తానే వంశ పారంపర్య ధర్మకర్తగా, గుడి ఆలన పాలన చూస్తున్నాడు.</p>
                    <p>జీవితాంతం తోడుగా ఉంటుందనుకున్న, 
తన సహధర్మచారిణి కరోనాలో అర్ధాంతరంగా కన్నుమూయడం, ఉన్న ఒక్కగా నొక్క కొడుకు, 
ఎంత వద్దన్నా అమెరికా మోజుతో అక్కడకి ముందు చదువు, తర్వాత ఉద్యోగమంటూ వెళ్లి, గత ఐదేళ్లుగా ఇంటికి రాకపోవడంతో, తనకంటూ మిగిలిన రెండు ఎకరాల కొబ్బరి తోట మీద వచ్చిన ఆదాయంతోనే, గుడిలో స్వామివారికి,ధూప దీప నైవేద్యాలు, ఆచార్యులకు నెల జీతమిస్తూ నెట్టుకొస్తున్నాడు చెల్లంరాజు.</p>
                    <p>గుడి పాతదైపోవడంతో, అప్పుడప్పుడు వచ్చే భక్తులు కూడా తక్కువైపోయారు. ఆలయానికి పునర్వైభవం రావాలంటే, చాలా మరమ్మతులు చేయించాలి. విగ్రహానికి పున: ప్రాణ ప్రతిష్ట జరగాలి. అంత పెట్టుబడి సొమ్ము తన దగ్గర లేదు.</p>
                    <p>“రామా” నీదే భారం స్వామి అనుకుంటూ నిద్రలోకి జారుకున్నాడు చెల్లoరాజు.
 
***</p>
                    <p>అమెరికాలోని ఆర్కాన్సాస్ రాష్ట్రం,లిటిల్ రాక్ నగరం. 
నగర శివార్లలో, ఐదు ఎకరాల విశాలమైన ప్రాంగణంలో కొత్తగా కడుతున్న హిందూ దేవాలయం అది.</p>
                    <p>ఆదివారం సాయంత్రం, రామకృష్ణ మిషన్కు చెందిన స్వామి ఆత్మానంద, ఆ దేవాలయంలో చెప్తున్న ప్రసంగాన్ని ఆసక్తిగా వింటున్నాడు సుధీర్.</p>
                    <p>“మనుషులుగా పుట్టిన వారికి శాంతి, సుఖము, సంతృప్తి కలగటానికి, ధర్మము అత్యవసరం.</p>
                    <p>మన ఇష్టాలకు గాని, కష్టాలకు గాని, మనస్సు యొక్క ప్రవర్తన, ప్రధానంగా కారణం అవుతున్నది.</p>
                    <p>ఆ మనసుని వేద మార్గములో, శాస్త్రీయ మార్గములో ప్రవర్తింప చేయడమే, ధర్మం యొక్క ఉద్దేశ్యము.</p>
                    <p>మన ఈ ధార్మిక జీవిత విధానాన్ని, పరిపుష్టం చేయడానికి , అందరి ఆధ్యాత్మిక అభివృద్ధి కోసం, ప్రతి గ్రామంలోనూ ఒక దేవాలయం వుండేలా, అప్పటి పాలకులు దేవాలయ వ్యవస్థ ఏర్పాటు చేశారు. దీన్నే ఇప్పుడు ప్లానింగ్ అండ్ డెవలప్మెంట్ అంటున్నాం.</p>
                    <p>ఈ దేవాలయాలలో వేదం చదువుకున్న వారు నియమింపబడేవారు.</p>
                    <p>వారు ఆసక్తి ఉన్నవారికి, వేదాధ్యయనం చేయించడం, వేద విహిత కర్మలు నిర్వహించడంతోపాటు, గ్రామ ప్రజలకు రామాయణ, భాగవతాది ఇతిహాసాలు, పురాణ ప్రవచనాలు, పంచాంగ ఫలితాలు చెబుతూ ఉండేవారు. వారి ధర్మ సందేహాలను నివృత్తి చేస్తూ గ్రామస్తులకు ధర్మ మార్గాన్ని ప్రబోధిస్తూ ఉండేవారు.</p>
                    <p>ఆ విధంగా దేవాలయాలు ఆ గ్రామస్థుల ఆధ్యాత్మిక ప్రగతికి దోహదం చేసేవి.</p>
                    <p>అలా…సాగుతున్న ఆ ధారావాహిక ప్రసంగాన్ని వింటున్న, సుధీర్ కి చిన్నప్పుడు తను పుట్టి పెరిగిన ఊరు, తమ పూర్వీకులు కట్టించిన రామాలయం, అందులో జరిగే శ్రీరామనవమి వేడుకలు, సాయంత్రం రాముల వారి ఊరేగింపు ఇవన్నీ గుర్తుకొచ్చాయి.</p>
                    <p>దాంతోపాటు నాన్న చెల్లంరాజు, ఆయన్ను చూసి ఐదు సంవత్సరాలయిందన్న విషయం కూడా గుర్తుకొచ్చి మనసు కలుక్కుమంది సుధీర్ కి.</p>
                    <p>ఈ ఉద్యోగంలో పడి నాన్న సంగతి, ఊరు సంగతే పట్టించుకోలేదు.తిరిగి వెనక్కి వెళ్ళిపోతే హాయిగా ఉంటుంది కానీ, తాను వెళ్లేందుకు సిద్ధంగా ఉన్నానాని తనలో తానే ప్రశ్నించుకున్నాడు.</p>
                    <p>….</p>
                    <p>ఒక వారం రోజుల తర్వాత, సుధీర్ పని చేస్తున్న కార్యాలయంలో, సుధీర్, తన ప్రాజెక్ట్ లీడ్ దగ్గరకు వెళ్ళేడు. సుధీర్నీ చూస్తూనే అతను, హే సుధీర్! నువ్వు కంపెనీ పని మీద హైదరాబాద్ వెళతావా? ఒక ఆఫర్ వుందంటూ చెప్పేడు.</p>
                    <p>అవునా బాస్! ఏం పని అనడిగాడు సుధీర్.</p>
                    <p>సుధీర్! మన కంపెనీ విస్తరణలో భాగంగా, భారత దేశంలో, హైదరబాద్ హైటెక్ సిటీలో ఒక కార్యాలయం నెలకొల్పనుంది. స్థానిక తెలుగు భాషలో, మాట్లాడే వ్యక్తి ఒకరు కంపెనీకి అవసరం. నీకు ఆసక్తి ఉంటే చెప్పు, 
నీ పేరు ప్రతిపాదిస్తానన్నాడు.</p>
                    <p>ఎన్నాళ్ళు ఉంటుంది పని?</p>
                    <p>ప్రస్తుతానికైతే ఆరు నెలల పైనే. క్యాచ్ ఏమిటంటే ఇక్కడ జీతమే అక్కడ నువ్వు పొందచ్చన్నాడతను.</p>
                    <p>“ఓ.ఏస్” తప్పకుండా వెళతాను బాస్. థాంక్యూ నన్ను గుర్తు పెట్టుకొని చెప్పినందుకు అన్నాడు సుధీర్.</p>
                    <p>‘భుజాలు ఎగరేస్తూ’.. యూ ఆర్ వెల్కమ్ అన్నాడు బాస్.</p>
                    <p>***</p>
                    <p>పదిహేను రోజుల తర్వాత చెప్పపెట్టకుండా ఇంటికి వచ్చిన కొడుకును చూసి ఆనందభరితుడై పోయేడు 
చెల్లంరాజు.</p>
                    <p>తనకు వచ్చిన అవకాశం గురించి చెప్పేడు సుధీర్.</p>
                    <p>చాలా సంతోషం రా! ఇలాగైన కొన్ని నెలలు నా కళ్ల ముందుంటావు అన్నాడు చెల్లoరాజు.</p>
                    <p>ఆ రోజు సాయత్రం, తన చిన్ననాటి మిత్రుడు రాఘవతో కలసి తన పూర్వీకులు కట్టించిన రామాలయంకి వెళ్ళేడు సుధీర్.</p>
                    <p>పెచ్చులుడిపోయిన గోడలు, పగిలిన గచ్చులు, వంగిపోయిన ద్వారబంధాలు, మసిబారిన గర్భగుడిలో సీతా సమేత రాములు వారు, దీపం వెలుగులొ నిశ్చలంగా నిలబడి ఉన్నారు.</p>
                    <p>అమెరికాలో ఆ రోజు స్వామి ఆత్మానంద చెప్పిన మాటలు ఒక్క సారిగా గుర్తుకొచ్చాయి సుధీర్ కి.</p>
                    <p>“దేవాలయాలు మన ధార్మిక జీవన విధానాన్ని పరిపుష్టం చేయడానికి , అలాగే అందరి ఆధ్యాత్మిక అభివృద్ధి కోసం నెలకొల్పబడ్డాయి”</p>
                    <p>ఉన్నట్టుండి ఏరా! రాఘవా” ఈ గుడిని బాగు చేయించగలమంటావా? అన్నాడు సుధీర్.</p>
                    <p>ఒరే సుధీర్.. సంకల్పం మంచిదయితే తప్పకుండా పని జరుగుతుందని, మన తెలుగు మాస్టారు చెప్పేవారు కదారా అన్నాడు రాఘవ.</p>
                    <p>సుధీర్ మనసు దృఢ పడింది.</p>
                    <p>***</p>
                    <p>ఆ రోజు రాత్రి భోజనం చేస్తూ, “నాన్నగారు” 
మన గుడి శిథిలావస్థకు చేరుకుంది. బాగు చేయించాలనుకుంటున్నాను. మీరేమంటారు? అన్నాడు.</p>
                    <p>ఆశ్చర్యపోయాడు చెల్లం రాజు. ఈ ఆలోచన నీకు ఎలా వచ్చింది రా? అంటూ ప్రశ్నించాడు సుధీర్ ని.</p>
                    <p>అమెరికాలో తాను విన్న ప్రసంగం గురించి చెప్పి,ఇవాళ గుడి పరిస్థితి చూసిన తర్వాత, నేనేమి చెయ్యాలో తెలిసింది నాన్నగారు అన్నాడు.</p>
                    <p>ఆలయానికి పునర్వైభవం రావాలంటే ఏం చేయాలో, 
మీరు నాకు సలహా ఇస్తే, నేను, నా స్నేహితులు కొంతమంది నిధులు సమకూర్చుకునే పనిలో వుంటాం.</p>
                    <p>నాకు వారంతపు సెలవులు ఇస్తారు. ప్రతి శుక్రవారం అక్కడ బయలుదేరి, శని ఆదివారాలు ఇక్కడే వుండి ఆలయ పనులు చూసుకొని, సోమవారం ఆఫీసుకు వెళతానన్నాడు సుధీర్.</p>
                    <p>నీకు వచ్చిన ఆలోచన వింటూంటే చాల ఆనందంగా ఉందిరా! అన్నాడు చెల్లoరాజు.</p>
                    <p>****</p>
                    <p>రామ కార్యమది. అన్ని పనులు సవ్యంగా సాగిపోయాయి ఆగమ శాస్త్ర ప్రకారం శ్రీ రాముల వారి పున: ప్రతిష్ఠపన మహోత్సవం కన్నుల పండుగగా జరిగింది.</p>
                    <p>నిధులుకు లోటు లేని కారణంగా, శ్రీరామనవమి వేడుకలు కూడా భవ్యంగా జరిగేయి.</p>
                    <p>ఆ రోజు రాత్రి నిద్రకు ఉపక్రమించిన చెల్లంరాజు గారికి నిద్ర పట్టలేదు. మర్నాడు నిద్ర నుంచి లేవను లేదు.</p>
                    <p>అయిపోయింది..</p>
                    <p>****
మనం పుట్టిన ఊర్లలో, లేదా మనం వున్న చోటే ఎన్నో రామాలయాలలో ధూప దీప నైవేద్యాలు కరవవుతున్నాయి. వాటికి పునర్వైభవం రావాలని కోరుకుంటూ.</p>
                    <p>****</p>
                    <p>స్వస్తి</p>
                    <p>రవి కావూరు….</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>