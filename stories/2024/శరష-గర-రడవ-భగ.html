<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>శిరీష గారి రెండవ భాగం</title>
    <meta name="description" content="సీతాపతి నాన్నమ్మ చుట్టు పక్కల నలుగురిని రప్పించి, ఇద్దరినీ కూర్చోబెట్టి సత్యనారాయణవ్రతం చేయించే ఏర్పాట్లలో హడావుడిగా ఉంది. రామలక్ష్మి సాయానికి వెళితే, “ముందు,ముందంతా నువ్వే చూడాలి, ఈ ముద్దు, ముచ్చట్లు...">
    <meta property="og:title" content="శిరీష గారి రెండవ భాగం">
    <meta property="og:description" content="సీతాపతి నాన్నమ్మ చుట్టు పక్కల నలుగురిని రప్పించి, ఇద్దరినీ కూర్చోబెట్టి సత్యనారాయణవ్రతం చేయించే ఏర్పాట్లలో హడావుడిగా ఉంది. రామలక్ష్మి సాయానికి వెళితే, “ముందు,ముందంతా నువ్వే చూడాలి, ఈ ముద్దు, ముచ్చట్లు...">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">శిరీష గారి రెండవ భాగం</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">kids</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>సీతాపతి నాన్నమ్మ చుట్టు పక్కల నలుగురిని రప్పించి, ఇద్దరినీ కూర్చోబెట్టి సత్యనారాయణవ్రతం చేయించే ఏర్పాట్లలో హడావుడిగా ఉంది. రామలక్ష్మి సాయానికి వెళితే, “ముందు,ముందంతా నువ్వే చూడాలి, ఈ ముద్దు, ముచ్చట్లు అయ్యేదాక ఆగు.” అంటూ,ఆవిడ హడావుడిలో పడిపోయింది.</p>
                    <p>వ్రతమయ్యాక ఇద్దరికీ జరగవలసిన ఆచారవ్యవహారాలు అన్నీ జరిపించి, ఎవరి దారిన వారు కొత్తజంటకు ఏకాంతమిచ్చి పక్కకు తప్పుకున్నారు.</p>
                    <p>రామలక్ష్మికి అంతా కలలా,ఏదో కొత్త ప్రపంచంలోకి వచ్చినట్టుగా అనిపిస్తోంది. అంతలోనే ఏదో తెలియని కంగారు మనసును ఆక్రమించుకుంది. సీతాపతి మంచివాడని తెలుసు కానీ, తన పరిస్టితి తలచుకుంటుంటే అతనికి తాను తగననే భావం, ఏ ముచ్చటా జరపకుండా తనతో పెళ్లి జరగడం వల్ల బామ్మ ఏమనుకుంటోందో అన్న భయం అన్ని ఆలోచనలు కలిసి కలగాపులగంగా ఉంది ఆమె మనసు.</p>
                    <p>బెదురుగా నేల చూపులు చూస్తూ కూర్చున్నఆమె పక్కనే కూర్చుని, చేయి మీద అనునయంగా తన చేయి ఉంచాడు.ఒక్క క్షణం లేడిపిల్లలా అమాయకంగా అతని కళ్ళలోకి చూసిందామె.</p>
                    <p>ఇద్దరి మధ్య మాటలు లేకున్నా వారి కళ్ళు బాసలు చేసుకోసాగాయి.నీకు నేనున్నా! అనే భరోసా ఆమెకుఆ చూపుల ద్వారా అందుతుంటే ఆమె కళ్ళలో నీరుబికింది. గబుక్కున అతని చేతుల్లో ముఖం దాచుకుని “ సారూ! నాకింత అదృట్టమా? నేన్నీకు సరిపోతానా?” అంటూ వెక్కసాగింది.</p>
                    <p>“ఏయ్! ఏంటిది? చూడు రామా! ఇక నుంచి నువు నా భార్యవి. ఇద్దరం కలిసి నడవాలి తప్ప నువ్వు గొప్ప,నేను తక్కువ లాంటి మాటలు మాట్లాడకూడదు.” చెప్పుకుపోతున్నాడు సీతాపతి.</p>
                    <p>రామా! అన్న పిలుపు దగ్గరే ఆమె మనసు నిలిచిపోయింది.రాముడంటే ఎంతో ఇష్టమవడం వల్ల ఆ పేరు పెట్టుకుంది వాళ్ళ అమ్మ. చిన్నతనంలో అచ్చం సీతాపతి లాగే రామా! అంటూ పిలిచేది. సవతి తల్లి వచ్చాక ఏమే!, ఒసేయ్! అంటూ అరిచేది. తన పేరును ఇంతప్రేమగా పిలవవచ్చని సీతాపతి పిలిచాకే అర్ధం అయింది ఆమెకు.</p>
                    <p>“అయినా ఇలా భర్తను పట్టుకుని ఎవరైనా ‘సారూ!’ అని పిలుస్తారా?”</p>
                    <p>“మరేటని పిలవమంటారు సారూ!”</p>
                    <p>“మిగతా ఆడవారంతా వాళ్ళాయన్ని ఎలా పిలుస్తున్నారో అలాగే పిలువు.”</p>
                    <p>“ఆళ్ళంతా బావా..!మావా..! అని పిలుచుకుంటారు సారూ!”</p>
                    <p>“అదిగో మళ్ళీ…!”</p>
                    <p>“హా…సరే!</p>
                    <p>సరే! నేనిక నుండీ మిమ్మల్ని సారూ అనను కానీ సామీ! అని పిలుత్తాను.”</p>
                    <p>“సామీ! యా!”</p>
                    <p>“అవును సామీ! మీరు నాకు దేముడితో సమానం.పైగా.. మా అమ్మ కూడా మా అయ్యను అట్నే పిలిచేడిది.” చిన్ననాటి ఙ్ఞాపకాలేవో గుర్తుకొస్తుంటే సంబరంగా చెప్పింది రామలక్ష్మి.</p>
                    <p>“సర్లే! అలాగే కానీ!” ఆమె ముఖంలో ఆనందాన్ని చూసి సంతృప్తిగా నవ్వాడు సీతాపతి.</p>
                    <p>******</p>
                    <p>కాలం పరుగెడుతోంది. సహజంగానే అందగత్తె అయిన రామలక్ష్మికి తగిన ప్రేమాభిమానాలు, పోషణ దొరకడంతో ఆమె అందం ద్విగుణీకృతమైంది.</p>
                    <p>చిన్నతనం నుండి పనులు తెలిసినది కావడంతో “మా సీతాపతి పెళ్ళాం మా పనిమంతురాలు” అంటూ బామ్మ మురిసిపోతుండేది. రాజు బామ్మకు కూడా మాలిమి అయింది.</p>
                    <p>**</p>
                    <p>“నీకు ఇంకా చదువుకోవాలనుంటే చెప్పు, పరీక్షలకు కట్టిస్తాను” కాఫీ గ్లాస్ అందుకుంటూ అన్నాడు సీతాపతి.</p>
                    <p>“నాకెందుకు సామీ! సదువులు. సిన్నపుడు బడికి ఎల్లేదాన్ని, ఆడపిల్లకు సదువెందుకని మా పిన్ని ఎల్లొద్దన్నాది. నేనూ మానీసాను.” పక్క కుర్చీలో ఉన్న బట్టలు మడతబెడుతూ చెప్పింది.</p>
                    <p>“అదేమిటి? రామా! చదువనేది మగవారికో,ఆడవారికో సొంతం కాదు. ఇద్దరూ చదువుకోవాలి.”</p>
                    <p>“గిప్పుడు సదువుకుని నేనేం జేయాల? ఉద్దోగం సేయాలా? ఊల్లు ఏలాలా? సారూ!”</p>
                    <p>“చదువనేది కేవలం ఉద్యోగానికే కాదు రామా!. ఎవరు తోడున్నా లేకున్నా మనకు అండగా ఉండి కాపాడేది చదువు.”</p>
                    <p>“నాకెవరున్నా లేకున్నా నేను బతికినంత కాలం మీరుంటారు.” ‘ఎవరు తోడున్నా లేకున్నా’ అన్న మాటకు ఆమెకు కోపం వచ్చినట్టుందని అర్ధమై ఆమె ఉక్రోషం చూసి, నవ్వొచ్చింది సీతాపతికి.</p>
                    <p>“మరి నేను నీకేదైనా అన్యాయం చేసాననుకో! అప్పుడు నన్ను ఎదిరించి బతకాలిగా!” అతని చూపుల్లో కొంటెదనం తొణికిసలాడుతుండగా ఆమె వంకే చూస్తూ గ్లాస్ పక్కన పెట్టాడు.</p>
                    <p>“సా…మీ! దేముడికి అన్నాయం సేయడం రాదు. నాకు మీరే దేముడు. నేనిలాగే మీ సేవలో ఉండిపోవాల.” ఉద్వేగంగా అంటున్న ఆమె కళ్ళలో కన్నీటి పొరను చూసి అతను కదిలిపోయాడు.</p>
                    <p>“మరీ ఇంత ప్రేమా…నామీద. నీకెవరైనా అన్యాయం చేయగలరా? నువ్వు కడిగిన ముత్యానివి రామా!.నీ ప్రేమలో కొంచెం కూడా కల్మషం ఉండదు.” ఆరాధనగా ఆమె భుజాలు పట్టుకుని అన్నాడు.</p>
                    <p>“నేను ముత్తెమైతే, మీరు ముత్తెపు సిప్ప సా..మీ!” సిగ్గుతో మెలికలు తిరుగుతూ చెప్పింది.</p>
                    <p>ఒక్కక్షణం ఆమె ఏమందో అర్థంగాక రామలక్ష్మి వంక అయోమయంగా చూసాడు.</p>
                    <p>“గట్ల సూస్తారేంది?. ముత్తేనికి కాపలా ఆలుసిప్పే గందా! నన్ను మీకంటికి రెప్పలా కాసుకుంటాండారని అట్ట సెప్పా! తప్పు సెప్పానా…?”</p>
                    <p>అమాయకంగా చూస్తున్న ఆమె ముఖాన్ని చూసి నవ్వాగలేదు సీతాపతికి.</p>
                    <p>“సరేలే! బయటెక్కడా చెప్పమాకు. ఎవరైనా వింటే ‘సిప్ప సీతాపతి’ అని పేరెట్టేయగలరు.” ఆమె అమాయకపు మాటలకు నవ్వుకుంటూ, బయటకు వెళ్ళడానికి సిద్ధమవసాగాడు.</p>
                    <p>ఆ..య్!</p>
                    <p>ఎవురట్టా అనేది? నేనుండగా మిమ్మల్ని ఎవురన్నా అట్టా పిలిత్తే ఊరుకుంటానా?”</p>
                    <p>“ఓహో! చిప్పలు,చేటలతో పోల్చే హక్కు నీకు మాత్రమే ఉందన్నమాట.” పంటి బిగువున నవ్వు ఆపుకుంటూ అడిగాడు.</p>
                    <p>“అబ్బ!ఊకోండి సామీ! నేనేదో పోల్చి సెప్పాలనుకున్నా తప్ప వేరేం గాదు.”</p>
                    <p>“సరేలే! మొత్తానికి చదవనంటావు” షర్ట్ గుండీలు పెట్టుకుంటూ అడిగాడు.</p>
                    <p>“నాకంత ఖాలీ ఏది సారూ! మిమ్మల్ని, మామ్మని జాగురత్తగా సూసుకోవాల, ఇక మీంచి రాబోయే వాల్లని కూడా సూసుకోవాలా..?” అంది సిగ్గుగా</p>
                    <p>చేతిలో ఉన్న చీరలో ముఖం దాచుకుంటూ అతని భావాలను చదవడానికన్నట్టు కొంచెం కళ్ళెత్తి సీతాపతి ముఖంలోకి తొంగి చూసింది.</p>
                    <p>“ఏంటి? నిజమా!” అంటూ ఆమెను ఆనందంగా దగ్గరకు తీసుకున్నాడు.</p>
                    <p>ఆసుపత్రికి వెళుతూ అరుగు మీద కూర్చుని ఉన్న బామ్మతో విషయం చెప్పాడు.ఆవిడ లోపలకి వచ్చి ఆనందంగా మనవరాలి బుగ్గలు పుణికింది.</p>
                    <p>మునిమనవరాలిని చూసుకున్న కొన్నాళ్ళకే సీతాపతి బామ్మ కన్నుమూసింది. మరో ఏడాదికే ఇంకో ఆడపిల్లకి జన్మనిచ్చింది రామలక్ష్మి.</p>
                    <p>పెద్దపిల్లకు మూడో ఏడు రాగానే తను ఆసుపత్రికి వెళ్ళేటపుడు అంగన్వాడీలో దింపి వెళ్ళేవాడు.</p>
                    <p>పశువులకు ఒకోసారి వైద్యం అత్యవసరం కావడం, వెటర్నరీ డాక్టర్ చాలా దూరంగా ఉండడంతో, దగ్గర ఊరివాడైన సీతాపతినే ఎపుడు పడితే అపుడు రమ్మనేవారు వూరి వాళ్ళు .
.ఆ మూగజీవాల పట్ల అభిమానంతో అతనూ కాదనేవాడు కాదు.</p>
                    <p>ఒకరోజు డాక్టర్ వెళ్ళిపోయిన తరువాత డెలివరీ కేసు వచ్చింది.ఆ పనంతా పూర్తయేసరికి 11.30 అయింది.</p>
                    <p>“ఏమయినాడీయన?ఇయ్యాలసలే ముసురు పడతాంది. ఎట్ట వస్తాడో ఏమో!.” గుమ్మం నుండి బయటకు చూస్తూ కంగారుగా అనుకుంది రామలక్ష్మి.కి కునుకు పట్టేసింది.</p>
                    <p>******</p>
                    <p>“అసలే వర్షం పడేలా ఉంది.ఇపుడేం వెళతావులే! సీతాపతీ! క్లినిక్ లోనే ఉండిపో!” అన్నాడు ఫోన్ లో డాక్టర్ కార్తీక్.</p>
                    <p>“లేదు సర్! పిల్లలతో మా ఆవిడ ఒక్కర్తే ఉంటుంది.” అంటూ బయలుదేరిపోయాడు.</p>
                    <p>కొంత దూరం వచ్చాక గుర్తు వచ్చింది. టార్చ్ లైట్ క్లినిక్ లోనే ఉండిపోయిందని.</p>
                    <p>“సరేలే! అలవాటైన దారే కదా!” అని,నెత్తిమీద పడుతున్న సన్నటి తుంపరని లెక్కచేయకుండా నడక సాగించాడు.</p>
                    <p>పొలం దారిలో గబగబా నడుస్తున్న అతని కాలికి ఏదో అడ్డం తగిలి, తూలిపడబోయి నిలదొక్కుకున్నాడు. కానీ… చెప్పు తెగిపోవడంతో అవక్కడే పడేసి,నడుస్తున్నాడు.నెత్తిమీద</p>
                    <p>పడుతున్న చినుకులు కొంచెం కొంచెం పెద్దవవుతున్నాయి. వర్షంతో పోటీ పడుతూ సీతాపతి నడకలో వేగం హెచ్చింది.</p>
                    <p>“క్లినిక్ లోనే ఆగిపోవలసిందేమో!” అనిపించింది అతనికి.</p>
                    <p>పొలంగట్టు మొత్తం తడిసిపోయి, బురదబురదగా మారింది.దానికి తోడు కరెంట్ పోవడంతోపొలంలో అక్కడక్కడా రైతులు పెట్టుకునే లైట్లు కూడా పోయాయి. చుట్టూ చిమ్మచీకటి. వేస్తున్న అడుగులకు గట్టు మీద బురద జర్రున జారుతోంది.మరి కాసేపుంటే ఆ దారిని దాటేయొచ్చనగా….. అడుగు జారడంతో కాలు మెలికపడి కింద పడ్డాడు.</p>
                    <p>అసలే వర్షపు చినుకులకు చీదరగా ఉన్న నేలలో ఎటు నుండి వచ్చిందో ఒక నాగుపాము అతని చేతి మీద కస్సున కాటు వేసింది.విపరీతమైనమంటతో అల్లాడాడు సీతాపతి. పాము కరించిందని అర్ధమవగానే అతనికెందుకో ప్రాణభయం వేసింది. మామూలుగా అయితే భయపడేవాడు కాదు.</p>
                    <p>చేతిలో ఉండే చిన్న సంచీ ఎటో పడిపోయింది.లేవాలంటే బురదలో చేతికి పట్టు దొరకడం లేదు. ఒకపక్క</p>
                    <p>కాలు బెణకడంతో విపరీతంగా నొప్పి. చుట్టూ ఎవరూ కానరావడం లేదు. గట్టిగా అరిచాననుకున్నాడు కానీ అప్పటికే శరీరంలోకి ఎక్కిన విషప్రభావం వలన గొంతు పెగలలేదు.</p>
                    <p>కళ్ళ ముందు కుటుంబం కనపడుతోంది.నోటి నుండి నురుగు వస్తుంటే, లేవడానికి ప్రయత్నించే సత్తువ లేక నేలకొరిగి,మరణ పోరాటంలో అతను ఓ..డి..పో..యా..డు.</p>
                    <p>****</p>
                    <p>తెలతెలవారుతుండగా “అమ్మో!” అనుకుంటూ లేచి అద్దంలో బొట్టు సరిచూసుకుని బయటకొచ్చింది. దూరంగా తమ ఇంటివైపుకే వస్తూ కొంతమంది కనపడ్డారు. అందరికంటే ముందుగా పక్కింటి సోములు గబగబాపరుగెత్తుకొచ్చి తన ఇంట్లో దూరి, పెళ్ళాంతో ఎదో గుసగుస లాడాడు. ఆమె మొహం దిగాలుగా పెట్టుకుని రామలక్ష్మి దగ్గరకు వచ్చింది.</p>
                    <p>“ఏటి?వదినే! మంది అలా గుంపుగా వస్తాండారు.అంతా మంచిగనే ఉన్నారు గందా!” ఒకింత ఆందోళనగా అడిగింది.</p>
                    <p>“రామా! జర మనసు గట్టి సేసుకోయే! రాత్రేల వత్తంటే అన్నని పాము కరిసినాదంటా!” కళ్ళ నిండా నీళ్ళు నింపుకొని చెప్తున్న ఆమె మాటలకు గుండె పగిలినట్టయింది రామలక్ష్మికి.</p>
                    <p>గుంపుగా వస్తున్న జనం ఊరకనే రాలేదు. సీతాపతి శవాన్ని తీసుకొచ్చి ఇంటి ముందు పెట్టి జరగాల్సిన పనులు చూస్తున్నారు.</p>
                    <p>పిల్లల ఏడుపులు కాని, చుట్టుపక్కల వారి సానుభూతి మాటలు కానీ ఏమీ ఆమెను కదిలించడం లేదు.గుమ్మానికి చేరబడి పిచ్చిపట్టిన దానిలా ఏ భావం లేనట్టు సీతాపతినే చూడసాగింది.</p>
                    <p>తంతు పూర్తయ్యాక సీతాపతిని తీసుకెళ్ళడానికి ఎత్తినపుడు “భౌ... భౌ..” మంటూ అరుస్తున్న రాజు అరుపులు పరిసరాలలో గట్టిగా ప్రతిధ్వనిస్తుంటే... గడ్డ కట్టిన దుఖమంతా కరగడం ఆరంభమై అప్పుడు కదిలిందామె.</p>
                    <p>“సామీ....!” అంటూ లేచి సీతాపతి వైపు పరుగు తీసింది. ఆడవారు గట్టిగా పట్టుకుని ఆపితే కింద కూలబడి పోయింది. రామలక్ష్మి కూలబడినచోటుకు వచ్చి అరవసాగింది రాజు.</p>
                    <p>“మనల్ని కలిపిన జీవం అంతలా అరుస్తుండాది. రావేమయ్యా! మూగజీవాలంటే ఇట్టమంటివే...నోరు లేనిదాన్ని, నీతో నడిసినదాన్ని నన్ను ఎట్టా వదిలేసి పోతావయ్యా?”</p>
                    <p>“నీకెవరైనా అన్నాయం సేయగలరా అంటివి? ఇదేంది సామీ…!” దిక్కలు పిక్కటిల్లేలా బిగ్గరగా రోదిస్తున్న రామలక్ష్మిని చూసి అందరి మనసులు కదిలిపోయాయి.</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>