<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>అది 1990లో మే నెల - రవి గరి కథలు</title>
    <meta name="description" content="అది 1990లో మే నెల. తేదీలు గుర్తు లేవు గాని, నేను కలెక్టర్ ఆఫీసులో పని చేస్తు ఉండేవాడిని. మూడు రోజుల నుంచి విపరీతమైన వర్షాలు.">
    <meta property="og:title" content="అది 1990లో మే నెల - రవి గరి కథలు">
    <meta property="og:description" content="అది 1990లో మే నెల. తేదీలు గుర్తు లేవు గాని, నేను కలెక్టర్ ఆఫీసులో పని చేస్తు ఉండేవాడిని. మూడు రోజుల నుంచి విపరీతమైన వర్షాలు.">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి గరి కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">అది 1990లో మే నెల</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">short</span>
                        </div>
                    </div>
                </header>
                
                <div class="story-body">
                    <p>అది 1990లో మే నెల. తేదీలు గుర్తు లేవు గాని, నేను కలెక్టర్ ఆఫీసులో పని చేస్తు ఉండేవాడిని. మూడు రోజుల నుంచి విపరీతమైన వర్షాలు.</p>
                    <p>ఒకరోజు మధ్యాహ్నం లంచ్ తర్వాత సీట్లో కూర్చుని పని చేసుకుంటుంటే అప్పటి జిల్లా రెవెన్యూ అధికారి దగ్గర పనిచేసే అటెండర్ (డఫెదార్ అంటాము ) నా సీట్ దగ్గరకు వచ్చి, సార్ అయ్యగారు రమ్మంటున్ననారు అన్నాడు.</p>
                    <p>డిఆర్ఓ గారి రూమ్ లోకి వెళ్ళేసరికి అక్కడ హెచ్ ఎస్ గారు కూడా ఉన్నారు. అంతా హడావిడిగా ఉంది.
ఒక రెండు నిమిషాలు నిలబడిన తర్వాత హెచ్ ఎస్ గారు నావైపు చూస్తూ ఓయ్ రవి, నువ్వు అర్జెంటుగా ఈస్టర్న్ నావెల్ కమాండ్ కి వెళ్ళాలయ్యా.</p>
                    <p>నీతో పాటు ఏడు లారీలు తీసుకెళ్లాలి. వాటిని నేవెల్ హెడ్ క్వార్టర్స్లో అప్పు చెప్పు. నేవి వాళ్ళు అందులోకి రబ్బర్ బోట్లు ఎక్కిస్తారు. అవి తీసుకుని వాళ్లతో కలిసి నువ్వు అనకాపల్లి వెళ్ళాలి.</p>
                    <p>ఈ మధ్య కురిసిన భారీ వర్షాలకు అనకాపల్లి పట్టణం మునిగిపోయింది. రెస్క్యూ ఆపరేషన్ కోసం నేవీ వాళ్ల సహాయం తీసుకుంటున్నాము. నేవీ వాళ్లకు రెవిన్యూ తరఫున సహాయంగా వెళ్ళన్నారు.</p>
                    <p>ఇంట్లో చెప్పి ఒక జత బట్టలు తెచ్చుకుందాం అన్న ధ్యాసే లేదు. సీట్ కట్టేసి ఏ9 జూనియర్ అసిస్టెంట్ దగ్గరికి వెళితే అతను నాకు ఏడుగురు లారీ డ్రైవర్లను అప్పచెప్పాడు.</p>
                    <p>అందులో కుర్రగా ఉన్న ఒక డ్రైవర్ లారీలో కూర్చుని పూర్ణ మార్కెట్ వెనకాతల పెట్రోల్ బంక్ లో అగి లారీల్లోని డిజిల్ కొట్టించి చావుల మదుం మీదుగా ఇండియన్ నేవీ కి బయలుదేరాము.</p>
                    <p>చావుల మదుము దాటిన తర్వాత ఒక ఓవర్ బ్రిడ్జి వచ్చింది. ఆ ఓవర్ బ్రిడ్జి అప్పటికే చాలా మటుకు మునిగిపోయింది. లారీ డ్రైవర్,లారీ ఆపేసి, సార్! 
ఇక ముందుకి వెళ్ళలేము సార్ , లారీ మునిగిపోతుంది, మా ఓనర్ ఒప్పుకోడు, లారీ ఇక ముందుకు వెళ్లదు సార్ అంటూ సనగడం మొదలెట్టాడు.</p>
                    <p>వీడిని చూసి మిగతా లారీలు వాళ్ళు కూడా ఒక్కొక్కరు దిగడం మొదలు పెట్టారు.</p>
                    <p>వెళ్లబోతున్నది చాలా అర్జెంటు పని మీదని, అక్కడ అనకాపల్లి ఊరే మునిగిపోయిందని రిస్క్ తీసుకోక తప్పదని, ఏమైతే అది అయిందని, బయలుదేరమని గట్టిగా చెప్పడంతో, ఆ కుర్ర డ్రైవర్ లారీ ముందుకి కదిలించాడు. మిగతా లారీలు కూడా కదిలాయి.</p>
                    <p>ఈస్టర్న్ నావెల్ కమాండ్ గేటు దగ్గరికి వెళ్లేసరికి చీకటి పడిపోయింది. పెద్ద వర్షం పడుతోంది.. గేటు దగ్గర నావెల్ సెక్యూరిటీ వాడు ఆపేసాడు.</p>
                    <p>వాడితో చెప్పుకొని, వాడు పై అధికారులతో మాట్లాడుకుని నాతో ఉన్న కాగితం చూపించిన తర్వాత లోపలికి లారీలను రానిచ్చాడు.</p>
                    <p>మేము నేరుగా నేవీ వార్ రూమ్ దగ్గరకు వెళ్లి లారీలను ఒకపక్క నిలిపి ఉంచి అక్కడ ఉన్న సెక్యూరిటీ అధికారిని కలిశాను.</p>
                    <p>ఆయన లోపలికి వెళ్లి ఒక 30 ఏళ్ళున్న నావి కమాండర్ నరహరి అనే ఆయనను తీసుకువచ్చాడు.</p>
                    <p>ఆ నరహరి గారు, అనకాపల్లి రెస్క్యూ ఆపరేషన్స్ తాను లీడ్ చేస్తున్నానని, రబ్బర్ బోట్స్ ఉన్న ప్రదేశానికి లారీలను తీసుకువెళ్లి అక్కడ బోట్స్ లోడ్ చేశారు. రాత్రి 11.00 అయింది. ఏమి తినలేదు. నక నక లాడుతోంది.</p>
                    <p>నరహరి గారు గమనించినట్లు ఉన్నారు. నాకే కాక అక్కడ ఉన్న డ్రైవర్లు అందరికీ బిస్కెట్ ప్యాకెట్లు, టీలు 
ఇచ్చి రిలాక్స్ అవ్వమన్నారు.</p>
                    <p>అర్ధరాత్రి దాటుతూ ఉంటే బోట్లని లారీలోకి ఎక్కించడం పూర్తయింది. నేవీ గజ ఈతగాళ్లు, వారి సామాగ్రి, నరహరి గారు నేను అంతమంది ఇంకో బస్సులో బయలుదేరాము.</p>
                    <p>మా బస్సు ముందు, వెనక లారీలు వెంట రాగా, అనకాపల్లి బయలుదేరాము. దారి పొడుగునా లారీలు బస్సులు అనేక ఇతర వాహనాలు ఆగిపోయి ఉన్నాయి.</p>
                    <p>అనకాపల్లి వచ్చే ముందు కొప్పాక
రైల్వే గేట్ దాటి అనకాపల్లిలో ప్రవేశించాలి. అయితే అంత ఎత్తులో ఉన్న కొప్పాక రైల్వే గేట్ కూడా మునిగిపోయి రైల్వే ట్రాక్ ధ్వంసం అయిపోయింది.</p>
                    <p>మేము కొప్పాక రైల్వే గేట్ చేరుకోవడానికి రెండు కిలోమీటర్ల ముందు ఆగిపోయాం. అక్కడ నుంచి ముందుకు వెళ్లడానికి వాహనాలన్నీ అడ్డుగా ఉండిపోయాయి.</p>
                    <p>నరహరి గారు మ్యాప్ పట్టుకుని ఎట్లాగైనా సరే కొప్పాక రైల్వే గేట్ వరకు అయినా మన లారీలు, బస్సు వెళ్లాలని పట్టుపట్టారు.</p>
                    <p>వర్షం జోరుగా పడుతోంది. ఒక గొడుగు పట్టుకుని కిందికి దిగాము. రైన్ కోట్ లో తడిసి ముద్దయి తిరుగుతున్న ఒక పోలీస్ కానిస్టేబుల్ కనబడ్డాడు. అతనికి వివరం చెప్పేము.</p>
                    <p>అతను ఒక్కడే అయినా సరే.. సార్ ఒక్క గంట టైం ఇవ్వండి. ఈ లోపల అడ్డదిడ్డంగా ఉన్న ఈ వెహికిల్స్ అన్ని ఒక పక్కకు జరుపుతాను. మీరు నేరుగా రైల్వే గేట్ దాకా వెళ్ళిపోయేలాగా నేను చూసుకుంటాను అన్నాడు.</p>
                    <p>ఇచ్చిన మాట ప్రకారం రెండు కిలోమీటర్లు దూరం వరకు అడ్డదిడ్డంగా ఉన్న వెహికల్ అన్నిటిని ఓ పక్కకు చేర్చి మర పడవలు తీసుకెళుతున్న లారీలు, అలాగే మా నేవీ బస్సు వెళ్లడానికి దారి సుగమం చేసి కొప్పాక రైల్వే గేట్ వరకు మా వాహనాలను తీసుకువెళ్లాడు. అప్పటికి తెల్లవారి రెండు అయింది.</p>
                    <p>నరహరి గారు ఆ చీకట్లోనే బోట్లను అనకాపల్లి తీసుకువెళ్లి పోతానని తొందర పెట్ట సాగారు. తెల్లవారే వరకు ఆగమని, ఉదయపు వెలుగుల్లో సహాయ కార్యక్రమాలు మొదలుపెట్టొచ్చని ఇచ్చిన సలహా మేరకు 
ఆయన ఉదయపు వెలుగులు రాగానే బోట్స్ లో వెళ్లిపోయారు.</p>
                    <p>మేము నేవి బస్సులో రెండు రోజులు ఉండిపోయాం. బస్సులో నేవీ వాళ్ళు తెచ్చిన బిస్కెట్లే గతి అయ్యాయి.</p>
                    <p>ఈ లోపల ఊర్లోకి వెళ్లి అక్కడ పెద్ద మనుషులను కలిసి 
మైళ్ళ తరబడి నిలిచిపోయి తిండి తిప్పలు లేకుండా ఉన్న చిన్న పెద్దలకు ఏదైనా ఆహారపు ఏర్పాట్లు చేయాలని అడగగానే వాళ్ళు స్పందించి అందరికీ పులిహార పొట్లాలు ఇవ్వడం జీవితాంతం మర్చిపోలేని అనుభవం.</p>
                    <p>రెండు రోజులు పోయిన తర్వాత వచ్చిన రిలీఫ్ టీం కి అప్పజెప్పి మేము తిరిగి వెనక్కి వచ్చేసాం.</p>
                    <p>నాతోపాటు కొంతమంది రెవెన్యూ ఉద్యోగులు కూడా ఉన్నారనుకుంటాను. వారి పేర్లు గుర్తుకు రావటం లేదు.</p>
                    <p>ఇలా చెప్పుకుంటూ పోతే ప్రతి రెవెన్యూ ఉద్యోగి ఒక అనుభవాల పుట్ట.</p>
                    <p>మన డిపార్ట్మెంట్లో పనిచేసినందుకు ఎప్పుడు గర్వపడుతూ ఉంటాను.</p>
                    <p>Kvs రవి</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి గరి కథలు. అన్ని హక్కులు సురక్షితం.</p>
        </div>
    </footer>
</body>
</html>