<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>కర దీపిక 4 వ భాగం</title>
    <meta name="description" content="నాలుగవ భాగం">
    <meta property="og:title" content="కర దీపిక 4 వ భాగం">
    <meta property="og:description" content="నాలుగవ భాగం">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">కర దీపిక 4 వ భాగం</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">long</span>
                        </div>
                    </div>
                </header>
                
                <div class="story-body">
                    <p>నాలుగవ భాగం</p>
                    <p>రవి కావూరు 
*****************</p>
                    <p>నవనీత్ కౌర్తో పరిచయం ఎంతో నచ్చింది అపూర్వకి. ఇద్దరూ తీరిక దొరికినప్పుడల్లా అనేక సామాజిక విషయాల మీద చర్చించుకుంటూ ఉండేవారు. నవనీత్ కౌర్ చిన్నప్పటినుంచి ఢిల్లీలో చదువుకున్న అమ్మాయి. నేటి సమాజంలో స్త్రీలు, పురుషులతో సమానంగా అన్ని రంగాలలోనూ రాణిస్తున్నారని, అన్నిట్లోను సమానత్వం లభించాలని అనుకుంటున్నప్పుడు, శీలం విషయంలో స్త్రీలకు మాత్రమే ఎందుకు అపవాదు అంటగట్టే ప్రయత్నం చేస్తారో అర్థం కాని విషయమని, ఈ విషయంలో మనుషుల ఆలోచనలో మార్పు రావాలని అదే మహిళాభ్యుదయ ప్రస్థానంలో పెద్ద మలుపవుతుందని ఎప్పుడూ వాదిస్తూ ఉండేది. అపూర్వకు నవనీత్ ఆలోచనలలో ఎంతో సత్యముoదనిపిస్తూ ఉండేది. చాలాసార్లు తనకు జరిగిన సామూహిక అత్యాచారం గురించి చెబుదామనుకునేది కానీ సందేహించేది. రాను రాను తనపై జరిగిన అత్యాచారం, తన తప్పు కాదని, తాను కోరుకున్నది కాదని, కొందరు కామాంధుల పశు ప్రవృత్తికి తాను బలి అయ్యాననే ఆలోచన అపూర్వకి కలగసాగింది. తనపై అత్యాచారాన్ని కొత్త కోణంలో చూడటం ప్రారంభించింది. నేటి సమాజంలో పసిపిల్లల మొదలుకొని పెద్దవారి వరకు జరుగుతున్న వరుస అత్యాచారాలకు చరమ గీతం పాడాలని గాఢంగా కోరుకోసాగింది.
***
అపూర్వ పట్ల తనకు ఉన్నది జాలా, లేదా చిగురు తొడుగుతున్న ప్రేమా అని ధీరజ్ ఆలోచించ సాగాడు. అమాయకత్వం కలగలిసిన చక్కటి అందం, అప్పుడే విరిసిన గులాబీలా ఉండే ఆమె వర్చసు, అంతకు మించి వెన్నెల లాంటి చల్లటి మనస్తత్వం, దుర్మార్గుల చేతిలో బలి కావడం అతన్ని చింతాక్రాంతుని చేయసాగింది.
సాంకేతిక విప్లవం కారణంగా, గత రెండు మూడు దశాబ్దాలుగా చౌకగా లభ్యమవుతున్న ఇంటర్నెట్, తద్వారా మరింత విచ్చలవిడిగా లభ్యమవుతున్న అశ్లీల శృంగార వీడియోలు, నీలి చిత్రాలు, మొదలయినవి పాఠశాల స్థాయిలోనే విద్యార్థులకు లభించడం, అప్పుడే ప్రౌఢత్వం సంతరించుకుంటున్న విద్యార్థులు వాటిని చూసి ఉత్తేజితులవడం, అవకాశం లభిస్తే వాటిని పొందాలని కుతూహల పడడం, వారికి ఆ వయసులో అవసరమైన లైంగిక విజ్ఞానం గురించి చెప్పే పరిస్థితి అటు పాఠశాలల్లో గాని ఇటు కళాశాలలో గాని లేకపోవడంతో వారు చేస్తున్నది తప్పని, అవాంఛనీయమని తెలుసుకోలేకపోతున్నారు. ఇంటర్మీడియట్ స్థాయినించే మగ విద్యార్థులు ఇంటర్నెట్ కేఫ్ లు, లేదా తమ ఇళ్లలోనో లేదా స్నేహితుల ఇళ్లలోనో రహస్యంగా నీలి చిత్రాలు చూడటం పరిపాటి అయిపోయింది. వయసు తెచ్చే ఉద్రేకానికి లోనై, ఆ అనుభవం ఎట్లయినా పొందాలని కోరిక బలపడడం, దానికి తగిన అవకాశాల కోసం ఎదురు చూడటం, వారితో స్నేహంగా ఉంటున్న యువతులపై వారిని మభ్యపెట్టి ఆ అనుభవం పొందడం కోసం ఎన్ని మాయమాటలు చెప్పయినా సరే వారిపై లైంగిక అకృత్యాలకు పాల్పడడం చూస్తూనే ఉన్నాడు. తల్లితండ్రులు ఇద్దరు ఉద్యోగస్తులై, పిల్లల పట్ల తగినంత సమయం కేటాయించకపోవడం, పెరుగుతున్న పిల్లలకు కలిగే అనేక లైంగిక సందేహాలకు సహేతుకమైన సలహాలు ఇచ్చే గృహ వ్యవస్థ మనదేశంలో లేకపోవడం ఈ లైంగిక అకృత్యాలకు కారణమని ధీరజ్ భావించాడు.</p>
                    <p>అసలు ఈ అసభ్య శృంగార నీలి చిత్రాలు పిల్లలకు, విద్యార్థులకు అందుబాటులో లేకుండా చేయడం ఒక్క ప్రభుత్వ బాధ్యతగానే కాకుండా, ఇంట్లో తల్లిదండ్రుల దగ్గర నుండి, సామాజిక అభ్యుదయం కోసం పని చేసే అనేక సంస్థలు ఉమ్మడిగా ప్రయత్నం చేయాలని ధీరజ్ అనుకున్నాడు. ఈ నీలి చిత్రాల వ్యవస్థ గురించి లోతుగా పరిశీలన చేయాలనుకున్నాడు. తనకున్న సాంకేతిక పరిజ్ఞానంతో, తాను పనిచేస్తున్న రిమోట్ సెన్సింగ్ వ్యవస్థ సహకారంతో పని మొదలుపెట్టాలని ధీరజ్ అనుకున్నాడు.</p>
                    <p>కాల గమనంలో ఒక సోమవారం సాయంత్రం, కార్తీక్ కి ఫోన్ వచ్చింది.</p>
                    <p>“నేను షి టీమ్స్ భరోసా కేంద్రం సబ్ ఇన్స్పెక్టర్ ని మాట్లాడుతున్నాను. నా పేరు దీపిక. మీ చెల్లెలు అపూర్వగారి సామూహిక అత్యాచారం మీద మా విచారణ తుది దశకు వచ్చింది. నిందితులను గుర్తు పట్టేము. నిందితుల మీద జిల్లా మహిళా న్యాయస్థానంలో నేరారోపణ పత్రం (ఛార్జ్ షీట్ ) దాఖలు చేయబోతున్నాం. మీ చెల్లెలు గారి తరపున వాదించే పబ్లిక్ ప్రాసిక్యూటర్ రోషిణి గారు అపూర్వతో మాట్లాడతాను అంటున్నారు. మీరు శనివారం సాయంత్రం ఐదు గంటలకు మీ చెల్లి గారితో కలసి రోషిణి గారి ఇంటికి వచ్చేయండి. వారి చిరునామా మీకు పంపుతున్నాను. మేము కూడా అదే సమయానికి వస్తాం&quot; అన్నది.</p>
                    <p>శనివారం ఉదయాన్నే డీల్లి నుండి హైదరబాద్ చేరుకున్న అపూర్వ, అన్నయ్య కార్తీక్ తో కలసి ఆ రోజు సాయంత్రం పబ్లిక్ ప్రాసిక్యూటర్ రోషిణి ఇంటికి వెళ్ళింది. విశాలమైన కార్యాలయపు గదిలో, చుట్టూ అనేక చట్టాల పుస్తకాలతో కూడిన బీరువాలతో, టేబుల్ మీద వివేకానందుని విగ్రహంతో, 40 ఏళ్ల రోషిణి కూర్చుని ఉంది. నమస్కార, ప్రతి నమస్కారాలైన తర్వాత ఇద్దరూ రోషిణి ఎదురుగా కూర్చున్నారు.
రోషిణి సంభాషణ ప్రారంభిస్తూ, &quot; అపూర్వ గారి మీద జరిగిన సామూహిక అత్యాచారం పై విచారణ పూర్తయి చార్జిషీటు ఫైల్ చేయబోతున్నాము. అయితే కేసును పకడ్బందీగా కోర్టు వారికి వివరించవలసి ఉంటుంది. అందుకు మరికొన్ని వివరాలు మీరు చెప్పాలి&quot; అంటూ, &quot;అపూర్వ గారూ, అత్యాచారం రోజున ఏమి జరిగిందో గుర్తుకు తెచ్చుకోగలరా? మీకు గుర్తుoదో, లేదో! ఆరోజు ఆసుపత్రిలో మిమ్మల్ని భరోసా టీమ్స్ వారి అభ్యర్థన మేరకు మహిళా మేజిస్ట్రేట్ వారు మిమ్మల్ని వంటరిగా కూర్చోబెట్టి ఏమి జరిగినదన్న దానిపై మీ స్టేట్మెంట్ తీసుకున్నారు. షాక్లో ఉన్న మీరు అత్యాచారం జరిగిందన్న విషయాన్ని ఆమెకు చూచాయగా తెలియజేసేరు. వాస్తవానికి అది సరిపోతుంది. కానీ అత్యాచార నిందితులు ఎలా ఉంటారు? వారిని గుర్తు పట్టే ఆనవాళ్లు మీరు ఏమైనా గమనించారా? ఈ విషయాలు చెప్పండి. అవి మన కేసుని బలోపేతం చేస్తాయి&quot; అన్నది రోషిణి.</p>
                    <p>ఈలోగా సబ్ ఇన్స్పెక్టర్ దీపిక గదిలోనికి ప్రవేశించి రోషిణికి పోలీస్ సెల్యూట్ చేసి కుర్చీలో కూర్చుంది.చక్కటి శరీరాకృతితో హుందాగా కూర్చున్న దీపికను చూసిన కార్తీక్ కళ్ళు ఉత్సాహంతో మెరిసాయి. దీపిక ఓర గంటతో ఇది గమనించింది. మీరు కంటిన్యూ చేయండి అపూర్వ అన్నది రోహిణి.</p>
                    <p>&quot;మేడం, ఆ రోజు డ్రైవర్ నాతో మాట్లాడినప్పుడు తెలుగులోను, ఫోన్లో మాట్లాడినప్పుడు కన్నడంలో మాట్లాడినట్లు ఇప్పుడు నాకు అనిపిస్తోంది. తాను పాన్ పరగ్ నములుతున్నాడు.”</p>
                    <p>&quot;కారులో మీ స్నేహితులు కాక ఎంత మంది వున్నారో గుర్తుందా? &quot; అడిగింది‌ రోషిణి.
&quot;ఏస్ మేడం. ఇన్నోవాలో మేము నలుగురు ఎక్కే సమయానికే వెనక సీట్లో ఇద్దరు యువకులున్నారు. చీకట్లో వారినీ సరిగా చూడలేదు. కార్ మిర్రర్ లో వెనుకనున్న ఓ వ్యక్తి మెడలో వెండి స్టార్ బొమ్మ చైను వ్రేలాడటం చూసేను&quot;
&quot;మీ స్నేహితులు దిగిపోయిన తరువాత మరల ఎంత మంది ఎక్కారు?&quot;</p>
                    <p>&quot;ఇద్దరూ వ్యక్తులు మేడం. టీ దుకాణం దగ్గర ఎక్కేరు. అందులో పొడవాటి గెడ్డం వున్న వ్యక్తి చేతిలో ఏదో పాకెట్ వుంది. అతను వెనుక సీట్లో వున్న వ్యక్తికి అది ఇచ్చేడు. డ్రైవర్ ముందు సీట్లో ఆ ఇద్దరూ ఇరుక్కుని కూర్చున్నారు.”</p>
                    <p>&quot;మీకు మత్తు ఆవరించే ముందు మీకు గుర్తున్న విషయం ఏమిటి?&quot;</p>
                    <p>“శంషాబాద్ దాటిన తరువాత ఆరామ్ ఘర్ దగ్గర అభినవ్,భార్గవ్, అత్తాపూర్లో కావేరి దిగిపోయేరు. డ్రైవర్ నన్ను మెహిదిపట్నంలో దింపాలి. కానీ వాళ్ళు అటు వెళ్లకుండ వేరే దారిలో వెళుతున్నట్లు అనుమానపడి అడిగేను. దూరంగా తాజ్ ప్యాలెస్ హోటల్ లీలగా కన్పించింది. మత్తులోనికి వెళ్ళిపోయేను.&quot;</p>
                    <p>“నైస్ అపూర్వ. బాగా గుర్తుకు తెచ్చుకున్నారు&quot; అన్నది రోషీణి.</p>
                    <p>ఎస్సై దీపికను చూస్తూ, &quot;ఎస్సై గారు! ఈ కేసుని మొదటి నుంచి మీరే చూస్తున్నారా? ఇంతకు ముందు ఎవరైనా చూశారా?&quot; అనడిగింది రోషీణి.</p>
                    <p>దీపిక సమాధానమిస్తు, &quot;లేదు మేడం! ఈ సంఘటన జరిగినప్పుడు అప్పటి భరోసా కేంద్రం ఇన్స్పెక్టర్ రాఘవులు గారు చూశారు.&quot;</p>
                    <p>&quot; సరే, సంఘటన జరిగిన ఎంత సేపటికి పోలీసు వారు అపూర్వని చూశారు? &quot; అడిగింది రోషిణి.</p>
                    <p>&quot;కేసు డైరీ ప్రకారం 15-8-20 ఉదయం తొమ్మిది గంటల ప్రాంతంలో భరోసా పోలీస్ కేంద్ర పరిధిలో ఉన్న ప్రైవేటు ఆసుపత్రి డ్యూటీ డాక్టర్ గారు ఫోన్ చేసి, ఒక యువతి గాయాలతో ఆసుపత్రికి తీసుకురాబడిందని, సోమ సుందరం అనేవారు ఆమెను తీసుకువచ్చారని, తీసుకురాబడిన యువతి, తనకు తెలిసిన మిత్రుని కుమార్తె అని, ఫలక్ నుమా తాజ్ ప్యాలెస్ హోటల్ దాటి నానక్‌రాం గుడా వెళ్లే రోడ్డులో నిర్మానుష్య ప్రదేశంలో పడిఉండగా చూసానని, వెంటనే ఆమెను తన కారులో దగ్గరలో ఉన్న కార్పొరేట్ ఆసుపత్రిలో చేర్చానని చెప్పాడు. మరో అరగంటలో భరోసా పోలీస్ సబ్ ఇనస్పెక్టర్ రాఘవులు గారు ఆసుపత్రికి చేరుకున్నారు.&quot;</p>
                    <p>&quot;ఇన్స్పెక్టర్ రాఘవులు గారు తీసుకున్న చర్య ఏమిటి? &quot;</p>
                    <p>&quot; అపూర్వకి అప్పటికి ఇంకా స్పృహ రాలేదు మేడం. జరిగింది ఊహించి రాఘవులు గారు సమీపంలో ఉన్న మహిళా మేజిస్ట్రేట్ గారికి ఫోన్ చేసి శరీరంపై ఉన్న తీవ్ర గాయాల దృష్ట్యా ఆమెపై సామూహిక అత్యాచారం జరిగి ఉంటుందని భావించి అపూర్వ దగ్గర్నుంచి స్టేట్మెంట్ తీసుకోవడానికి రావలసిందిగా కోరారు. మహిళా మెజిస్ట్రేట్ గారు వచ్చే సమయానికి అపూర్వకు తెలివి వచ్చింది. కార్తీక్ సమక్షంలో మహిళా మేజిస్ట్రేట్ గారు అపూర్వ స్టేట్మెంట్ నమోదు చేశారు. మేజిస్ట్రేట్ గారు ఆసుపత్రి ప్రసూతి వైద్యురాలను పిలిచి, బాధితురాలి అంతర్గత అవయాలను పరీక్షించి, లభించే అత్యాచారపు నమూనాలు, ఇతర అనుమానస్పద సాక్ష్యాధారాలను సీల్ చేసి ఫోరెన్సిక్ లాబరేటరీకి తక్షణమే పంపించమని ఆదేశించారు.&quot;</p>
                    <p>&quot;తర్వాత ఏమి జరిగింది? &quot;</p>
                    <p>&quot;తర్వాత ప్రసూతి వైద్యురాలు అపూర్వ నుండి నమూనాలు సేకరించారు. మా సోదాలో. అపూర్వ దుస్తుల మీద నిందితుల తల వెంట్రుకలు, శరీరం మీద పంటి గట్లు , పెనుగులాటలో అపూర్వ దుస్తులలో ఇరుక్కుపోయిన ఒక స్టార్ బొమ్మ ఉన్న సిల్వర్ చైను ముక్క దొరికాయి.&quot;</p>
                    <p>&quot;మరి మీరు చేసిన ఎంక్వయిరీ ఏమిటి దీపిక?&quot; అడిగింది రోషణి.</p>
                    <p>&quot;ఈ కేసులో మొదటి సమాచార నివేదిక పూర్తయిన తర్వాత రాఘవులు గారి స్థానంలో వచ్చిన నేను కేసు విచారణ మొదలుపెట్టాను. అపూర్వ స్నేహితులను విచారించినప్పుడు, ఇన్నోవా కార్ వివరాలు తెలుసుకున్నాను. అపూర్వ దొరికిన ప్రాంతానికి దగ్గరలో ఉన్న ఫలక్ నుమా తాజ్ ప్యాలెస్ నుండి నానక్ రామ్ గుడా వెళ్లే రోడ్డు మీద వున్న సి సి కెమెరాల ఫుటేజీలలో నిందితులు వాడిన ఇన్నోవా కార్ తేదీ 15-8- 20 న తెల్లవారుజామున 5:30 ప్రాంతంలో ప్రయాణం చేసింది. ఆ సమయంలో తాజ్ హోటల్ కూడలిలో ఒక హెవీ లోడ్ గల లారీ ఆగిపోయింది. ట్రాఫిక్ క్లియర్ అయి ఇన్నోవా కదలడానికి 3 నిముషాలు పట్టింది. అక్కడ సీసీ కెమెరాలలలో నిందితుల మొహాలు స్పష్టంగా కనబడ్డాయి. ఈ ఆధారాలతో విచారణ మొదలు పెట్టాను మేడం. నిందితులు అప్పటికే పరారీలో ఉన్నారు . వారిని ట్రేస్ చేసి అదుపులో తీసుకోవడానికి సమయం పట్టింది. కారు డ్రైవర్ పేరు అమర్, ఇంకొక ఇద్దరు పేర్లు అక్బర్, ఆంథోనీ. వీరిద్దరే వెనక సీట్ లో కూర్చున్నారు. వీరు ఇన్నోవా కారులోనే ఈ సామూహిక అత్యాచారానికి పాల్పడ్డారు. టీ దుకాణం దగ్గర ఎక్కిన ఇద్దరూ అత్యాచారంలో పాల్గొలేదు. వాళ్లు సహాయకులు మాత్రమే. నిందితులు ఎటువంటి ఆధారాలు దొరక్కూడదని కారుని కడిగేసిన, మా తనిఖీలో అపూర్వ కూర్చున్న సీట్ వెనుక భాగంలో పెనుగులాటలో విరిగిపోయిన ఆమె ఇయర్ స్టడ్ ఒకటి మాకు దొరికింది.నిందితుల వేలిముద్రలు వాటి మీద లభ్యమయ్యాయి. పోర్సోనిక్ లాబరేటరీ నుంచి రిపోర్ట్ రావడం ఆలస్యమైయింది మేడం! నిందితుల డీఎన్ఏ శాంపిల్స్ మనకు లభ్యమైన నమూనాలతో ఖచ్చితంగా సరిపోయినయి మేడం! రిపోర్ట్ ఆ విధంగానే వచ్చింది. “We have all the crucial and clinching evidence to nail the bastards madam!&quot; అంది దీపిక కసిగా.</p>
                    <p>అపూర్వ , కార్తీక్ ల వదనాలు వివర్ణమయినాయి. బాధతో తలదించుకున్నరిద్దరు. రోషీణి వాతావరణాన్ని తేలిక పరుస్తూ, “గుడ్ జాబ్ దీపిక. ఆలస్యమైనా సరే నిందితులను పట్టుకున్నారు.నిందితులకు తగిన శిక్ష పడాల్సిందే. మన సాక్ష్యాధారాలను కోర్టు వారికి సమర్పిద్దాం. ఇంతకీ నిందితుల తరఫున ఎవరైనా అడ్వకేట్ ఉన్నారా?&quot;</p>
                    <p>&quot;నిందితులు ఇంతకుముందే కొన్ని నేరాలలో అరెస్టై ఉన్నారు మేడం. బెయిల్ మీద ఉన్నారు. మన కోర్టు న్యాయవాదులెవరు నిందితుల తరఫున వాదించడానికి ఇష్టపడటం లేదు. బహుశా నామ మాత్రంగా కోర్టు వారు అడ్వకేట్ని నియమిస్తారేమో&quot; అంటూ ముగించింది దీపిక.
ఈ సమావేశం ముగిసిన తర్వాత అపూర్వ ఢిల్లీ వెళ్ళిపోయింది.</p>
                    <p>* * * ‌‌
అపూర్వ కేసు విచారణ పూర్తయింది. న్యాయమూర్తి తీర్పును చదువుతూ, ఎన్నో ఉన్నత విలువలు గల మన సమాజంలో, విచ్చలవిడిగా లభ్యమవుతున్న నీలి చిత్రాలు, సాహిత్యమే కాకుండా మత్తు మందుల ప్రభావానికి లోనై, నేటి భారత యువత వావి వరసలు మరచి, మృగాల కంటే దారుణంగా మహిళలపై అకృత్యాలకు పాల్పడడం ఎంతో బాధను కలిగిస్తోoది. విదేశీయులు రూపొందించిన చట్టాలలో ఈ తీవ్రమైన ఘాతుకాలకు విధించే శిక్షలు, సమకాలీన సమాజంలో సరిపోవు. అందుకనే గత నాలుగు దశాబ్దాలుగా మన భారత అత్యున్నత న్యాయస్థానము, అత్యాచార నిందితులకు కఠినమైన శిక్షలు పడేలా, బాధితులకు సత్వర న్యాయం అందేలా, వారు మానసిక అభ్యుదయానికి దోహదపడే విధంగా అనేక చట్ట సవరణలు చేసింది. కొత్త చట్టాలు తీసుకొచ్చింది. తదానుగుణంగా భారతీయ న్యాయ సంహితను అమలులోకి వచ్చింది. భారత న్యాయ సంహిత లోని 64 నిబంధన ప్రకారం, నిందితులు ముగ్గురికి 20 సంవత్సరాల కఠిన కారగార శిక్ష విధిస్తూ, ఈ అకృత్యానికి సహకరించిన మరో ఇద్దరికి 10 సంవత్సరాల సాధారణ కారాగార శిక్ష విధించడమైనదంటూ తీర్పు ప్రకటించారు. సామూహిక అత్యాచారానికి గురైనటువంటి అపూర్వ వంటి ఎందరో అభాగ్యులు, మరల సామాజిక జీవన స్రవంతిలో కలిసిపోవడానికి, అభ్యుదయ పథంలో చేస్తున్న ఈ కొత్త చట్టాలు ఎంతో చేయూతనిస్తాయని, బాధితుల నిధుల నుండి అపూర్వకు ఐదు లక్షల రూపాయలు పరిహారం చెల్లించమని న్యాయమూర్తి అదేశించేరు.</p>
                    <p>***
ధీరజ్ తన పరిశీలనలో, మనదేశంలో 112 కోట్ల మొబైల్ ఫోన్లు ఉండగా కోట్లాది మంది ప్రజలకు శృంగార వీడియోలు చూడటం వ్యసనంగా మారిందని వీటిని చూపే OTT ఛానెల్స్ మీరట్ కేంద్రంగా దేశంలో విరివిగా ఉన్నాయని కనుగొన్నాడు. వీటి వల్లే కదా ఇన్ని అత్యాచారాలు.! వీటిని అరికట్టాలి అనుకుంటుండగా ధీరజ్ మనసులో ఒక ప్రణాళిక ఆకారం దాల్చసాగింది.</p>
                    <p>ఢిల్లీలో వున్న అపూర్వకు తరచు సబ్ ఇన్స్పెక్టర్ దీపిక గుర్తుకు వస్తుండేది. తన కన్న చిన్నది కానీ ఎంత ఆత్మ విశ్వాసం!. తనపై తనకు ఎంత నమ్మకం! తాను జాతీయ కరాటే ఛాంపియన్ అట. ఆత్మరక్షణ శిక్షణ తీసుకుంటే అంత మనో నిబ్బరం వస్తుందా! ఏమో? నవనీత్ నీ ఒకసారి అడగాలి అనుకుంది. తీర్పు విని అపూర్వ కుటుంబాన్ని పలకరించడానికి వచ్చేడు ధీరజ్. అపూర్వను చూసి ఆశ్చర్యపోయాడు. సంవత్సరంలో అపూర్వలో ఎంత మార్పు? అవమాన ఛాయలు తొలగి, కడిగిన ముత్యంలా వెలుగుతున్నది ఆమె మోము.</p>
                    <p>&quot;హాయ్! ఎలా ఉన్నారు?&quot; అన్నాడు ధీరజ్ ప్రేమగా.. ధీరజ్ పిలుపులోని మార్దవాన్ని మొదటి సారిగా గమనించింది అపూర్వ.</p>
                    <p>(సశేషం)</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>