<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>పి సి 308 అనే రామం</title>
    <meta name="description" content="#వృత్తి_ప్రవృత్తి_4">
    <meta property="og:title" content="పి సి 308 అనే రామం">
    <meta property="og:description" content="#వృత్తి_ప్రవృత్తి_4">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">పి సి 308 అనే రామం</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>#వృత్తి_ప్రవృత్తి_4</p>
                    <p>పిసి 308 అనే రామం 
*********************</p>
                    <p>రాఘవ నేను ఐదో తరగతి నుంచి కలిసే చదువుకున్నాం.</p>
                    <p>కాలేజీలో కూడా అదే. మేమిద్దరం ఎప్పుడు వెనక బెంచ్ లో కూర్చునేవాళ్ళం. లెక్చరర్ అడిగిన వెంటనే సమాధానాలు చెప్పే రాంప్రసాద్, సుబ్బారావు, వైకుంఠం ముందు బెంచీలో కూర్చునే వాళ్ళు.</p>
                    <p>మేమెప్పుడూ క్రికెట్ ఆట, NCC శిక్షణలో మునిగి తేలుతూ ఉండేవాళ్ళం. డిగ్రీ ఆఖరి సంవత్సరంలో పెద్దవాళ్ల మందలింపుతో డిగ్రీ పరీక్ష పాస్ అయ్యామనిపించాము.</p>
                    <p>డిగ్రీ పూర్తి కాగానే కొన్ని రోజులకి, నెలల తేడాతో సబ్ ఇన్స్పెక్టర్ రిక్రూట్మెంట్, పోలీస్ కానిస్టేబుల్స్ రిక్రూట్మెంట్ ప్రకటనలు వచ్చేయి.</p>
                    <p>మా ఇద్దరి దగ్గర NCC ‘సి’&#x27; సర్టిఫికెట్లు ఉండడంతో మేమిద్దరం రెండు పరీక్షలకు హాజరయ్యాం.</p>
                    <p>రాఘవ అదృష్టవంతుడు. వాడు ఎస్సైగా సెలెక్ట్ అయ్యాడు. నేను కానిస్టేబుల్ గా సెలెక్ట్ అయ్యాను.</p>
                    <p>రాఘవ నాకు ఎస్ఐ సెలక్షన్ రానందుకు ఎంతో బాధపడ్డాడు. “ ఒరేయ్ రామం! నిజానికి నాకన్నా 
నీకే తెలివితేటలు, కష్టపడే గుణం ఉన్నాయి”.</p>
                    <p>“నేను ఎంత ఉన్నత పదవికి వెళ్లిన, మన స్నేహం చెక్కు చెదరదన్నాడు”. ఆ తరువాత రాఘవ ఎస్ ఐ ట్రైనింగ్ కి వెళ్ళిపోయాడు.</p>
                    <p>పోలీస్ ట్రైనింగ్ పూర్తి చేసుకున్న తర్వాత, నేను అరకు పోలీస్ స్టేషన్ లో కానిస్టేబుల్ గా చేరాను.</p>
                    <p>అంతవరకు, ఆడుతూ పాడుతూ తిరిగిన నాకు, ఈ పోలీసు ఉద్యోగంలో చేరిన తర్వాత, అసలు జీవితమంటే ఏమిటో అర్థం కావడం మొదలయ్యింది.</p>
                    <p>నేను ఉద్యోగంలో చేరిన మొదటి రోజు సాయంత్రమే మా ఎస్.ఐ. సుభాన్ గారు పిలిచారు.</p>
                    <p>“ఓయ్ 308! నాతో పాటు జీపు ఎక్కు”. “వంట్లమామిడి ఊరికి దూరంగా ఒక ఆడ మనిషి హత్య చేయబడింది. మనం అక్కడకు వెళ్లి వివరాలు సేకరించి,తరువాత శవాన్ని పోస్ట్ మార్టానికి తరలించాలి. ఈ రాత్రికి నీకు డ్యూటీ అక్కడే అన్నారు”</p>
                    <p>నా గుండె గుభేలంది. అయినా చేసేదేముంది? మా పోలీస్ శాఖలో “నో” అనే మాటే లేదు. ఎంత రాత్రయినా కుండపోత వర్షమే పడిన, ఇటువంటి పనులకు హాజరు కావాల్సిందే.</p>
                    <p>మేము ఆ ప్రాంతానికి చేరుకునేసరికి, చీకటి పడుతోంది. చనిపోయిన వారి మీద ఒక దుప్పటి కప్పబడి ఉంది.చుట్టూ ఈగలు మూగుతున్నాయి.</p>
                    <p>ఈసారి మా ఎస్ఐ గారు నన్ను 308 అని పిలవలేదు “ఓయ్ రామం! శవం మీద ఆ దుప్పటిని తొలగించన్నారు”. నేను భయపడిపోయాను.</p>
                    <p>రామం! “భయపడకయ్యా! మనం పోలీసులం”.</p>
                    <p>“ఇదంతా నీకు కొత్త. కానీ మన ఉద్యోగంలో ఇటువంటి దారుణాలు కోకొల్లలు”. “ముందు ముందు ఇటువంటివి ఎన్ని చూస్తావో?ఇది ఉద్యోగ బాధ్యత. ఎటువంటి భయాలు, సంకోచాలు పెట్టుకోక!. అలా ఉద్యోగం చేస్తేనే మన వృత్తికి న్యాయం చేసిన వాళ్ళం అవుతాం” అన్నారు.</p>
                    <p>ఎస్సై గారి మాటలకి, నాకెందుకో మొదటిసారిగా పోలీస్ డ్రెస్ వేసుకున్నందుకు ఉత్తేజం కలిగింది.</p>
                    <p>నిర్భయంగా శవం మీద ఉన్న దుప్పటిను తొలగించాను.</p>
                    <p>పాపం! ఆడపిల్ల.. నిండా 17 ఏళ్లు కూడా ఉండవు. మొహం మీద గాయాలు, అక్కడక్కడ రక్కులు.</p>
                    <p>ఎవరో దుర్మార్గుడు ప్రేమించానని మోసం చేసి ఉంటాడు. అమ్మాయి పెళ్లి చేసుకోమని కోరి ఉంటుంది.వాడు మాయమాటలు చెప్పి, ఇక్కడికి తీసుకొచ్చి ఇలా మట్టు పెట్టి వెళ్ళిపోయుంటాడు. వీడ్ని ఏం చేసినా పాపం లేదు ఇలా సాగుతున్నాయి నా ఆలోచనలు.</p>
                    <p>నా మనసులో మాట కనిపెట్టినట్టున్నారు ఎస్సై గారు.</p>
                    <p>“రామం! మనది నేర పరిశోధన, నేర నిరూపణ వరకు మాత్రమే”. “నేరము, శిక్ష గురించి కోర్టులు చూసుకుంటాయంటు” , అక్కడ వాళ్ళని పిలిచి, ఆమెను ముందు చూసిన వారెవరు? మొదలైన వివరాలు తీసుకొని, మరొక కానిస్టేబుల్ చేత 
శవ పంచాయితీ జరిపి, పంచనామా, వాంగ్మూలాలు తీసుకున్నారు.</p>
                    <p>చీకటి పడిపోయింది. ఎస్సైగారు, “ రామం! నువ్వు
ఈ రాత్రికి శవం దగ్గరే కాపలా ఉండిపో”. “మనం అప్రమత్తంగా లేకపోతే, సాక్షాలు మాయం చేసే అవకాశం ఉంది”</p>
                    <p>“రేపు ఉదయాన్నే గ్రామస్తుల సాయంతో, శవాన్ని అరకు ఆసుపత్రికి తీసుకోచ్చేయి, పోస్టుమార్టం తర్వాత శవాన్ని తిరిగి వాళ్ళ బంధువులకు అప్పగించు” అంటూ వెళ్లిపోయేరు.</p>
                    <p>ఊరు కాని ఊరు. నిర్జన ప్రదేశం. నిశిరాత్రి. హత్య చేయ బడిన ఒక ఆడ మనిషి శవం దగ్గర కాపలా! అలా మొదలైంది నా పోలీసు ఉద్యోగం.</p>
                    <p>కొన్ని రోజులకే రాటు తేలిపోయాను. స్టేషన్ కు వచ్చే ఫిర్యాదులు అనేకం.</p>
                    <p>తాగి కొట్టుకునేవాళ్లు, చిన్న, పెద్ద దొంగతనాలు చేసేవారు, వ్యభిచార నేరాలు, ఆడపిల్లలను, స్త్రీలను మభ్యపెట్టి వారిని పాడు చేసేవారు, పొలం గట్ల తగాదాలు, అన్నదమ్ముల మధ్య ఆస్తి తగవులు, 
మొగుడు పెళ్ళాల మధ్య కోట్లాటలు అందులో దెబ్బలు తిన్నవాళ్లు, వరకట్న వేధింపులతో మంటల్లో కాలిపోయిన వారు, చెట్టుకు వురి పోసుకునే వారి కేసులు, మనస్తాపంతో గాయాలు చేసుకునే వారు, లంచాలు పుచ్చుకొని దొరికిపోయిన వారు, డబ్బుల కోసం దారుణ నేరాలు చేసేవారు, ట్రాఫిక్ నిబంధనలు ఉల్లంఘించే వారు,ఒకటేమిటి గరుడ పురాణంలో,
ఎన్ని పాపాలు ఉన్నాయో, అన్ని రకాల పాపాలు చేసే మనుషులందరూ పోలీస్ స్టేషన్ కి వచ్చేవారే. 
 
ఇలా మూడు సంవత్సరాలు గడిచేసరికి, మా వాళ్ళు నాకు పెళ్లి సంబంధాలు చూడడం మొదలుపెట్టారు. చేసేది పోలీసు ఉద్యోగం.ఎప్పుడు ఇంటికి వస్తామో తెలియదు. 24 గంటలు డ్యూటీలో ఉన్నట్టే లెక్క.</p>
                    <p>ఇలాంటి ఉద్యోగంలో పెళ్లి చేసుకుని, భార్య పిల్లలతో ఏం కాలం గడప గలుగుతాననుకుని అసలు పెళ్లే వద్దనేవాడిని.</p>
                    <p>కానీ నా అదృష్టం బావుండి నన్ను అర్థం చేసుకున్న అమ్మాయి, ‘రేవతి’ నా భార్య అయింది.</p>
                    <p>ఈ లోగా నాకు విశాఖ నగరానికి దగ్గరగా ఉన్న అనకాపల్లికి బదలీ అయింది.</p>
                    <p>అప్పుడు కనబడ్డాడు రాఘవ. తాను అప్పుడు సర్కిల్ ఇన్స్పెక్టర్ నుండి డిఎస్పి గా ప్రమోషన్ పొంది అనకాపల్లిలో పనిచేస్తున్నాడు.</p>
                    <p>డ్యూటీలో జాయిన్ అయిన తర్వాత, ఆఫీస్ కి వెళ్లి రాఘవను కలిశాను. రాఘవ ఏమి మారలేదు. ఉన్నత ఉద్యోగం తెచ్చిపెట్టిన హుందాతనం తప్ప. నేను కానిస్టేబుల్ ని అయినా, ఛాంబర్ లో తన దగ్గర కూర్చో పెట్టుకున్నాడు. క్షేమ సమాచారాలు అడిగాడు. ఏమైనా చేయదగ్గ సాయముంటే చేస్తానన్నాడు. ‘సరేనని’ వచ్చేసాను.</p>
                    <p>ఆ సంవత్సరం, మే నెలలో అనుకోని వర్షాలు వచ్చాయి. నాలుగు రోజులు పాటు కురిసిన వర్షాలకు, అనకాపల్లి దగ్గర శారదా నది ఉదృత రూపం దాల్చి, అనకాపల్లి పట్టణాన్ని ముంచేసింది. అనకాపల్లి పట్టణానికి బయట ప్రపంచంతో సంబంధం తెగిపోయింది.</p>
                    <p>ఆ సమయంలో, నేను ట్రాఫిక్ డ్యూటీ మీద అనకాపల్లి శివారుకి వెళ్లాను. భారీ వర్షాలకు అనకాపల్లి మీదుగా వెళ్లే రైల్వే లైను నీట మునిగిపోయింది. నేను అనకాపల్లి తిరిగి వెళ్ళలేని పరిస్థితి. నా డ్యూటీ అయిపోయిన కూడా, ఎవరు రిలీఫ్ రానందున అక్కడే ఉండిపోయేను.</p>
                    <p>రైల్వే లైను మునిగిపోవడంతో దానికి ఆనుకుని ఉన్న రహదారి కూడా మునిగిపోయి, ఉదయం నుంచి రెండు కిలోమీటర్ల పొడవునా వాహనాలన్నీ నిలిచిపోయాయి.</p>
                    <p>వాకీ టాకీలో, అనకాపల్లి పట్టణంలో వరదనీటిలో చిక్కిపోయిన వారిని రక్షించడానికి,భారత నౌకాదళ బృందం వారు గజ ఈతగాళ్లను, మర పడవలను పంపుతున్నారని, అడ్డుగా ఉన్న వాహనల నుంచి, వారిని సాధ్యమైనంత ముందుకి తీసుకు వెళ్లాలని 
నాకు ఆదేశాలు వచ్చాయి.</p>
                    <p>దూరంగా, నాకు భారత నౌకాదళ వాహనం కనపడింది. ముందు వాహనాలు అడ్డుగా ఉండటంతో, నేవీ అధికారి బస్సు దిగి అటు ఇటు చూస్తున్నాడు. అప్పటికే నేను వర్షంలో తడిసి ముద్దైయున్నాను. రెయిన్ కోట్ ఉన్నా కూడా.</p>
                    <p>ఆ నౌకాదళ అధికారి నన్ను చూసి, వాళ్ళ వాహనాలను రైల్వే లైన్ వరకు తీసుకువెళ్లడానికి నా సహాయం అభ్యర్థించాడు.</p>
                    <p>సార్! ‘అది నా డ్యూటీ అంటూ’&#x27; రెండు కిలోమీటర్ల దూరం వెంబడి నిలిచి ఉన్న లారీలను,బస్సులను, ద్విచక్ర వాహనాలను, ఆటో వాళ్లను అదలించి, కొన్ని సార్లు బతిమాలి, రెండు గంటల శ్రమ తరువాత నౌకాదళ వాహనాలు రైల్వే లైన్ దగ్గరికి చేరుకొనేల చేసేను.</p>
                    <p>నేవీ అధికారి, ఎంతో అభిమానంగా నా దగ్గరికి వచ్చి 
నా బ్యాడ్జి నెంబర్ చూసి కరచాలనం చేశాడు. అప్పుడే జరిగింది ఒక సంఘటన.</p>
                    <p>నేను తిరిగి వెళుతుండగా, ఆ వాహన శ్రేణిలోనున్న ఒక వాహనం వెనకవైపు నుండి నన్ను ఢీ కొట్టింది. నాకు స్పృహ తప్పింది.</p>
                    <p>రెండు రోజుల తర్వాత నేను ఆసుపత్రి మంచం మీద కళ్ళు తెరిచేసరికి ఎదురుగా రాఘవ ఉన్నాడు. కృతజ్ఞతగా లేవబోయాను. కానీ లేవలేకపోయాను.</p>
                    <p>అప్పుడు చెప్పాడు రాఘవ. “ప్రమాదంలో నా వెన్నుపూసకు బలమైన దెబ్బ తగిలిందని” ‘నేను ఇక నడవలేనని, చక్రాల కుర్చీకే పరిమితమని’.</p>
                    <p>నాకు దుఃఖం పొంగు కొచ్చింది. నా భార్య నా పిల్లలు అంటూ ఏడవసాగాను.</p>
                    <p>“నీ ఉద్యోగానికి ఏ డోఖా లేదు రామం! ఆ రోజు నువ్వు చేసిన సేవకి తగిన గుర్తింపు లభించింది”. ‘నీకు పోలీసు ఉత్తమ సేవా మెడల్ ఇవ్వడానికి ప్రభుత్వం నిర్ణయించింది.’</p>
                    <p>“నీ సేవలు గుర్తించి ఎస్పీ గారు, నీకు కంట్రోల్ రూమ్ లో డ్యూటీ వేశారు. ఇక మీద నుంచి నువ్వు ఫీల్డ్ డ్యూటీ చేయక్కర్లేదు” అన్నాడు రాఘవ.</p>
                    <p>నా హృదయం రాఘవ పట్ల కృతజ్ఞతతో నిండిపోయింది. చెయ్యెత్తి నమస్కారం చేశాను. ఇది నా కథ.</p>
                    <p>పోలీసులంటే, చిన్న చిన్న మామూళ్లకు ఎదురుచూసే
వాళ్లని, అంతా అయిపోయాక పాత సినిమాల్లోలాగా వచ్చే పోలీసులని అనుకుంటూ ఉంటారు.
ఏ వ్యవస్థలోనైనా తప్పులు చేసేవారుంటారు. లేరనలేము.</p>
                    <p>కానీ పోలీసు ఉద్యోగం అంటే ఎంతో కష్టమని, మృగాల కంటే క్రూరమైన మనుషులను వేటాడి, పట్టుకుని, న్యాయస్థానం ముందు నిలబెట్టే ఉద్యోగులని,
ప్రజలు ఈ విషయాలను తెలుసుకోవాలనే కోరికతోనే 
నా పి సి 308, పోలీస్ జీవితాన్ని మీ ముందు ఉంచాను.</p>
                    <p>స్వస్తి</p>
                    <p>రవి కావూరు….</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>