<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>శృంగార రసం</title>
    <meta name="description" content="నవరసాలలో శృంగారం ఒకటి. ఆలంకారికులు శృంగారమే ముఖ్యమైన రసం అన్నారు. భోజ మహారాజు ఒక అడుగు ముందుకు వెళ్లి
శృంగార వీర కరుణాద్భుత రౌద్రహాస్య
బీభత్సవత్సల భయానక శాంత నామ్నః
ఆమ్నాసిషుర్దశ రసాన్సుధియోవయంతు
శృంగ...">
    <meta property="og:title" content="శృంగార రసం">
    <meta property="og:description" content="నవరసాలలో శృంగారం ఒకటి. ఆలంకారికులు శృంగారమే ముఖ్యమైన రసం అన్నారు. భోజ మహారాజు ఒక అడుగు ముందుకు వెళ్లి
శృంగార వీర కరుణాద్భుత రౌద్రహాస్య
బీభత్సవత్సల భయానక శాంత నామ్నః
ఆమ్నాసిషుర్దశ రసాన్సుధియోవయంతు
శృంగ...">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">శృంగార రసం</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>నవరసాలలో శృంగారం ఒకటి. ఆలంకారికులు శృంగారమే ముఖ్యమైన రసం అన్నారు. భోజ మహారాజు ఒక అడుగు ముందుకు వెళ్లి
శృంగార వీర కరుణాద్భుత రౌద్రహాస్య
బీభత్సవత్సల భయానక శాంత నామ్నః
ఆమ్నాసిషుర్దశ రసాన్సుధియోవయంతు
శృంగారమేవ రసనాద్రస మామనామః
అన్నాడు. పండితులు రసములు పది అంటారు కానీ శృంగారం ఒక్కటే రసం అని శ్లోక భావం.
శృంగారమే ప్రధాన రసమని నమ్మినవారు కాబట్టి ప్రాచీనులు తమ కావ్యాలను, నాటకాలను శృంగార రస ప్రధానంగా రాశారు. ఆ కావ్యాలని ఆనాటి పాఠక లోకం ఆదరించింది.
అయితే పాశ్చాత్యుల పాలనలో ఆంగ్ల విద్యాభ్యాసం ప్రారంభం అయ్యాక మన వారి దృక్పథంలో మార్పు వచ్చింది. విక్టోరియన్ మోరల్స్ ని ప్రధాన ప్రమాణంగా తీసుకోవడంతో శృంగారం అనేది అసభ్యమని, స్త్రీలను కించపరిచేదని ఒక వాదం బయలుదేరింది.
ఈ వాదనలో నిజం ఎంత? నిజంగానే మన ప్రాచీన సాహిత్యం ఏ విధమైన హద్దులు లేకుండానే రాయబడిందా? శృంగారానికీ, బూతుకీ మధ్య గీత అనేది లేనే లేదా?
ఆలంకారిక పరిభాషలో అశ్లీలం లేదా బూతు అన్నమాట లేదు. దాదాపుగా అదే అర్థంలో రసాభాసం అన్నమాటను వారు వాడేవారు. ఏదైతే సహృదయులకు అనుచితంగా అనిపిస్తుందో అదే రసాభాసమని వారు ఆదేశించారు.
శృంగార రసాభాసం మూడు విధాలుగా విభజించవచ్చు.
నాయికానాయకులలో ఒకరికే అనురాగం ఉంటే అది రసాభాసమవుతుంది. స్త్రీ పురుషులు ఇద్దరికీ ఒకరిపై ఒకరికి ప్రేమ ఉంటే అనురాగం అతిశయించి రసం ఉత్పత్తి అవుతుంది. ఒకరికి మాత్రమే ఇష్టం ఉండి రెండవ వారి అభిప్రాయంతో సంబంధం లేకుండా జరిగే శృంగారాన్ని ప్రాచీనులు అశ్లీలంగానే భావించారు.
స్త్రీ పురుషులకు పరస్పరానురాగం ఉండడం ఉత్తమం. వనితకు మాత్రమే అనురాగం ఉండడం మధ్యమం. పురుషునికి మాత్రమే అనురాగం ఉండటం అధమం. అంటే మానభంగాలు, అమ్మాయికి ఇష్టం లేకపోయినా వెంటపడడం వంటివి అధమ కార్యాలే కానీ ఉత్తమ నాయకులు చేసే పనులు కావు. ఆమెను మానసికంగా బాధ పెట్టడం, ఆమె ఇష్టానికి వ్యతిరేకంగా ఏదైనా చేయడం జరిగితే అది రసాభాసమే.
రసాభాసానికి రెండవ కారణం తిర్యక్కులతో, మ్లేచ్ఛులతో సంగమం. తిర్యక్కులంటే పశుపక్ష్యాదులు. మ్లేచ్ఛులంటే భారతీయులు కాని వారని అనుకోవచ్చు. సంస్కృతి సంప్రదాయాలలో ఉన్న తేడాల వల్ల ఇక్కడ రసాభాసం అన్న పదం వాడిఉంటారేమో.
మూడవది స్త్రీలకు అనేక మంది పురుషులపై అనురాగం ఉండటం. ఒకే స్త్రీకి అనేకమంది పురుషులపై ప్రేమ ఎన్నో దుష్పరిణామాలకు దారి తీయగలదని పూర్వీకులు దానిని నిషేధించారు.
ఇక్కడ ఒక ప్రశ్న అడగవచ్చు. స్త్రీలకేనా, పురుషులకు నియమాలు ఎందుకు ఉండరాదని? పురుషులకు కూడా నియమాలు ఉన్నాయి. మగవారు ఏం చేసినా చెల్లుతుంది అన్న అర్థం లేదు.
నృప ముని గురుపత్నీగతాయాంచ
రాజుల, మునుల, ఇతర గౌరవనీయుల భార్యలపై అనురాగం పనికిరాదు. అన్యకాంతా సంగమము అశ్లీలంగానే గుర్తించబడింది.
అశ్లీలానికి లేదా బూతుకి (రసాభాసకి) పరాకాష్టగా కింద శ్లోకాన్ని తీసుకోవచ్చు.
శతేనోపాయానాం కథమపి గతః సౌధశిఖరం
సుధాఫేనస్వచ్ఛే రహసి శయితాం పుష్పశయినే
విబోధ్య క్షామాంగీం చకితనయనాం స్మేరవదనాం
సనిశ్శ్వాసం శ్లిష్యత్యహహ సుకృతీ రాజరమణీం
ఎన్నెన్నో ఉపాయాలతో ఎలాగో మేడ ఎక్కి నీటి నురుగు అంత తెల్లనైన పూలపానుపు మీద పడుకున్న కృశాంగిని లేపి, చకితనయనను, స్మేరాననను, రాజరమణిని ఆ కాముకుడు ఎంత ఆతృతతో కౌగిలిస్తున్నాడు.
ఎంతో కష్టపడి మేడ పైకి వెళ్లి నిద్రపోతున్న రాజకాంతను అతడు లేపాడు. ముందు ఎవరా అని చకితురాలైంది. ప్రియుడే అని తెలిసి చిరునవ్వు నవ్వింది. అతడు ఆమెను ఆత్రుతతో కౌగిలించుకున్నాడు.
రాజ కాంతని ప్రేమించడం నాయకుడి తప్పు. పరపురుషుని కోరుకోవడం నాయిక తప్పు. పరస్పర అనురాగం ఉన్నా నీతి విరుద్ధమైన కార్యం కనుక ఇది రసాభాసమే అన్నారు. నాటి కవుల, ఆనాటి సాహితీస్రష్టల నైతిక విలువలు అటువంటివి.
దృశ్యకావ్యాలైన నాటకాలను పరిశీలిద్దాం. చదువుకునే పుస్తకాల కన్నా దృశ్య కావ్యాల విషయంలో జాగ్రత్త ఎక్కువ వహించాలి. పుస్తకాన్ని ఒక్కరే చదువుకుంటారు. దృశ్య కావ్యాల విషయం వేరు. వాటిని అందరూ ఒకేసారి చూసి ఆనందిస్తారు. ప్రేక్షకులలో స్త్రీలు, పురుషులు, పెద్దవారు, చిన్నవారు, విద్యావంతులు, విద్యావిహీనులు, అన్ని వర్గాల వారు ఉంటారు. ప్రేక్షకులలో సంయమనం చెడకుండా చూడాల్సిన అవసరం నాటక రచయితపై, నాటక ప్రయోక్త పై ఉన్నది. అందుకే దృశ్యకావ్యాలలో పరిష్వంగ చుంబనాలు నిషిద్ధాలు. వర్ణనలు సైతం చాలా తక్కువగా ఉంటాయి.
నేటి చిత్ర నిర్మాతలూ, దర్శకులూ గుర్తుంచుకోవలసిన విషయం ఇది.
ఏ సంఘంలోనూ వ్యభిచారం ధర్మం కాదు. మానభంగం న్యాయం కాదు. శృంగారానికీ, అశ్లీలానికీ మధ్య ఉన్న గీతను ఎవరైనా గుర్తించవచ్చు. కథ రాధామాధవ ప్రణయమే అయినప్పటికీ గీతగోవిందం శృంగార రచన. రాధికాసాంత్వనం అశ్లీల రచన.</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>