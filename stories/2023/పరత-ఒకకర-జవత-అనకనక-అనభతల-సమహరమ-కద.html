<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>ప్రతి ఒక్కరి  జీవితం, అనేకనేక అనుభూతుల సమాహారమే కదా!</title>
    <meta name="description" content="#స్వీయరచన_3">
    <meta property="og:title" content="ప్రతి ఒక్కరి  జీవితం, అనేకనేక అనుభూతుల సమాహారమే కదా!">
    <meta property="og:description" content="#స్వీయరచన_3">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">ప్రతి ఒక్కరి  జీవితం, అనేకనేక అనుభూతుల సమాహారమే కదా!</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>#స్వీయరచన_3</p>
                    <p># ఆనిర్వచనీయమైనఅనుభవాలు</p>
                    <p>******&quot;</p>
                    <p>ప్రతి ఒక్కరి జీవితం, అనేకనేక అనుభూతుల సమాహారమే కదా!</p>
                    <p>నా వరకు వస్తే, నేనొక ఆశ్చర్యకరమైన అనుభూతిని చవిచూశాను.</p>
                    <p>అది ఒక సద్గురువుల యోగ దృష్టి,శక్తి.</p>
                    <p>నాకు ముగ్గురు తమ్ముళ్లు. అందరూ అమెరికాలో స్థిరపడ్డారు.</p>
                    <p>వారిలో మొదటి తమ్ముడు శేఖర్ కావూరుకు,ఆధ్యాత్మిక చింతన హెచ్చు. క్రియా యోగ సాధనలో ఉండేవాడు.
ఆ పథంలో ముందుకు వెళ్లడానికి మార్గం చూపించే, గురువుగారి గురించి వెతుకుతూ ఉండేవాడు.</p>
                    <p>అది 2005 వ సంవత్సరం. ఒకరోజు మా తమ్ముడు ఫోన్ చేసి, చాలా ఉత్సాహంగా, అన్నయ్య! &quot;నేను ఎదురుచూస్తున్న నా గురువుగారు కనబడ్డారు&quot; అంటూ</p>
                    <p>ఈ మధ్య క్రియ చేస్తుండగా,దీర్ఘ థ్యానంలో నీ గురువు &quot;గిరి&quot; అనే మాట మనసులోకి వచ్చింది. ఆశ్చర్యపడి తరువాత అంతర్జాల శోధన చేస్తే, నా గురువు గారు
 &quot;శ్రీ సాధనానందగిరి స్వామి&quot; అనేవారు, కలకత్తా నగరానికి దగ్గరలో ఉన్న &quot;జూజెర్స్&quot; అనే గ్రామంలో 
క్రియ యోగ ఆశ్రమం అనే ఒక అంతర్జాతీయ యోగ ఆశ్రమం నడుపుతున్నారని, వారు దేశ విదేశాల్లో వున్న క్రియ ధ్యాన జిజ్ఞాసువులకు, క్రియయోగదీక్ష ఉపదేశం చేస్తారని తెలిసింది.</p>
                    <p>ఆశ్రమం ల్యాండ్ లైన్ కి ఫోన్ చేస్తే, ఫోన్ ఎత్తిన వారు, అవునండి! ఇవాళ ఉదయం గురువుగారు ప్రవచనంలో, శేఖర్ అనే వారు ఫోన్ చేస్తారని, 
వారిని వచ్చే నెల 10వ తేదీన ఆశ్రమానికి, రమ్మన్నమని చెప్పారు.</p>
                    <p>అందువల్ల, మీరు ఆ తేదీకి ఆశ్రమానికి వచ్చేయండి. మీకోసం గురువుగారు వసతి గృహంలో ఒక గది కూడా మీ కోసం ఉంచమని చెప్పారని కూడా అన్నాడని,</p>
                    <p>మా తమ్ముడు నాతో చెప్తూ అన్నయ్య! చాలా ఆశ్చర్యంగా ఉంది.</p>
                    <p>నేనిక్కడ అమెరికాలో చాలా దూరంలో ఉన్నాను. గురువు గారి గురించి నాకు ఏమీ తెలియదు.</p>
                    <p>కానీ గురువుగారికి నేనెవరో? నా అవసరమేమిటో! ఎలా తెలిసిందో?</p>
                    <p>వచ్చి గురువుగారి దర్శనం చేసుకుంటా.! గురువుగారు అనుగ్రహిస్తే క్రియా యోగ దీక్ష కూడా తీసుకుంటా! &quot;నువ్వు కూడా నాతో రారాదా&quot; అన్నాడు.</p>
                    <p>నేను అలాగేనన్న తరువాత, మా తమ్ముడు 
ఆ మరుసటి నెల మన దేశం రాగానే, మేము ముందుగా కలకత్తా నగరానికి, అక్కడ నుంచి జుజెర్స్ ఆశ్రమానికి చేరుకున్నాం.</p>
                    <p>ఆశ్రమం మెయిన్ హాల్లోకి వచ్చి, అక్కడి సిబ్బందితో చెప్పగానే , వారు లోపల ఉన్న గురువుగారికి,శేఖర్ వచ్చాడని చెప్పగానే, గురువుగారు బయటకు వచ్చి మా తమ్ముడిని చూసి, దగ్గరికి తీసుకొని ఆలింగనము చేసుకున్నారు.</p>
                    <p>అంతకుముందు వారిద్దరూ ఎప్పుడు కలుసుకోలేదు. మాట్లాడుకోను లేదు. కానీ ఒకరికొకరు ఎప్పటి నుంచోతెలిసి ఉన్నవారిలా వారు అక్కున చేర్చుకోవడం నాకు ఆశ్చర్యమేసింది. గురు శిష్య సంబంధం అంటే ఎలా ఉంటుందో నాకు అప్పుడు అర్థమయింది.</p>
                    <p>&quot;స్వామి సాధననందగిరి&quot; వారు, అప్పటికే ఎన్నో ఏళ్లుగా గొప్ప క్రియా యోగసాధకులుగా పేరున్నవారు. కలకత్తాలోను, చుట్టుపక్కల గ్రామాలలోను, వారిని ఎంతో గౌరవ భక్తి ప్రపత్తులతోనూ దర్శించుకునేవారు.</p>
                    <p>వారు ఎంతో మంది దేశ విదేశీ శిష్యులకు క్రియాయోగ దీక్షోపదేశం చేసేవారు.</p>
                    <p>గురువుగారు మా తమ్ముడిని నన్ను, ఆ రోజుకు విశ్రాంతి తీసుకోమని మర్నాడు ఉదయం మా తమ్ముడికి,
క్రియా యోగదీక్ష ఇస్తానని, అందుకు ఉదయాన్నే స్నానం చేసి, కొత్త బట్టలు కట్టుకొని సిద్ధంగా ఉండమని చెప్పి పంపేసారు.</p>
                    <p>ఆశ్రమంలో క్రియోపదేశం తీసుకునే, దేశ, విదేశాల శిష్యులకు, ఆశ్రమంలో ఆరు గదుల వసతిగృహం, దానికి అనుబంధంగా ఒక వంటశాల ఉంది.</p>
                    <p>ఆశ్రమానికి వచ్చే దేశ విదేశీయులు అందరు, ఆ వంటశాలలోనే నేల మీద కూర్చొని, ఆశ్రమంలో చేసిన ఆహారాన్ని స్వీకరించి వెళుతూ ఉండడం ఆనవాయితీ.</p>
                    <p>మేము కూడా అదే విధంగా, మాకు మేడ మీద ఇచ్చిన ఒక గదిలో విశ్రాంతి తీసుకున్నాము.ఆహారం స్వీకరించే వాళ్ళము.</p>
                    <p>మర్నాడు గురువుగారు, మా తమ్ముడికి క్రియాదీక్ష ఇచ్చిన తరువాత అక్కడ చేరిన భక్తులతో, ఆధ్యాత్మిక విషయాలు మాట్లాడుతూ, మా తమ్ముడిని, నన్ను వారికి పరిచయం చేశారు.</p>
                    <p>క్రియాయోగంలో, అత్యంత యోగ స్థితికి చేరుకున్న గురువుగారు, చిన్న పిల్లాడి వలె, మమ్మల్ని అందరికీ పరిచయం చేయడం నాకు మర్చిపోలేని అనుభూతిని మిగిల్చింది.</p>
                    <p>అయితే ఇంతకంటే మర్చిపోలేని అనుభూతి, ఆ రోజు రాత్రి నాకు ఎదురయ్యింది.</p>
                    <p>మా తమ్మునికి క్రియ యోగ దీక్ష ఇచ్చిన తర్వాత, మర్నాడు ఉదయం మేము తిరిగి విశాఖపట్నం బయలుదేరి వచ్చేయాలి.</p>
                    <p>ఆ రెండు రోజులుగా, ఆశ్రమంలో శాఖాహార బెంగాలీ వంటలు తింటున్న నాకు, కడుపులో ఏదో తేడా కనిపించింది. తెలియని నొప్పి నన్ను బాధించ సాగింది. సహించుకుంటూ వచ్చాను. రాత్రి 11 దాటింది.
ఇక నా వల్ల కాదనిపించింది. అర్జెంటుగా వైద్యుని సలహా అవసరం అనిపించింది.</p>
                    <p>కానీ ఎట్లా? ఆశ్రమం దగ్గరలో ఉన్న పెద్ద గ్రామం 10 కిలోమీటర్ల దూరం. పోనీ వెళదామా! అంటే ఎటువంటి వాహనము లేదు. పైగా కొత్త ప్రదేశం. భాష తెలియదు. ఆ సమయంలో ఏ డాక్టర్ నన్ను చూస్తారు? అనే &#x27;బెంగ&#x27; నొప్పి కంటే ఎక్కువ బాధించ సాగింది.</p>
                    <p>ఇలా ఉంటుండగా,మరో పది నిమిషాలకు, మా పక్క గదిలోనికి ఎవరో ఒక వ్యక్తి ప్రవేశించినట్టుగా, మాకు శబ్దాలు బట్టి తెలిసింది. ఎవరో మాలాంటి సందర్శకులే వచ్చి ఉంటారని అనుకున్నాం.</p>
                    <p>మా తమ్మునితో నా బాధ చెప్పాను. &quot;అన్నయ్య ఓర్చుకో&quot; గురువుగారిని తలచుకో! అన్నాడు మా తమ్ముడు.</p>
                    <p>ఇంతలో పక్క గదిలోనున్న ఆయన, మా గది తలుపు తట్టాడు. తమ్ముడు తలుపు తీసాడు.</p>
                    <p>ఆయన, తనను పరిచయం చేసుకుంటూ, నా పేరు సౌమిత్ర చటర్జీ.కలకత్తాలో మెడికల్ కాలేజీలో జనరల్ 
మెడిసిన్ ప్రొఫెసర్ గా పనిచేస్తున్నానని, తన సొంత గ్రామం నుంచి కలకత్తా వెళుతూ, దారిలో గురువు గారి దర్శనం చేసుకొని వెళ్ళిపోదామని ఆశ్రమంలోకి వచ్చాను.</p>
                    <p>గురువుగారు నన్ను చూసి, ఈ రాత్రిపూట ఇంకేమీ వెళ్తావ్. ఆశ్రమంలోఉండిపో. నీ అవసరం ఎవరికైనా ఉండవచ్చని ఆదేశించారు. గురువుగారి మాట కాదనేదేముంది.ఉండిపోయాను. మీకు నా అవసరం ఏమైనా ఉంటే చెప్పండి. నేను చూసుకుంటాను అన్నారాయన.</p>
                    <p>మా పక్కనే ఒక డాక్టర్ ఉన్నారన్న భావన రాగానే,
నన్ను అంతవరకు వెంటాడిన కడుపులో బాధంతా ఎవరో తీసేసినట్లు మాయమైపోయింది.</p>
                    <p>ఆ రాత్రి వేళ డాక్టర్ గారు అక్కడికి రావడం, మా గురువుగారి ఉండిపొమ్మని సలహా ఇవ్వడం అంతా యాదృచ్ఛికమా, లేదా అంతా మా గురువుల దివ్య దృష్టా ? అనే మీమాంస అప్పుడు కలిగినా కూడా,</p>
                    <p>తరువాతి రోజుల్లో గురువుగారు నా ఆహ్వానం మేరకు విశాఖపట్నం వచ్చి, మా ఇంట్లో మూడు రోజులుండి, మా కుటుంబ సభ్యుల గురు సేవను స్వీకరించి, సింహాచల స్వామిని దర్శించి, మమ్మల్ని అందరినీ ఆశీర్వదించి వెళ్ళేరు.</p>
                    <p>సద్గురువుల, అపార కరుణాదృష్టి, తన దరికిచేరే వారందరి మీద నిరంతరం ప్రసరిస్తూనే ఉంటుందని,అది వారి శిష్యులను,భక్తులను ఎల్లప్పుడూ కాపాడుతూనే ఉంటుందని నాకు అప్పుడు అర్థమైంది.</p>
                    <p>వారు ఇప్పుడు లేరు. వారి చిత్ర పటం మా అన్నదమ్ముల ఇళ్లలోనూ, మా అందరి కుటుంబ సభ్యుల మనో ఫలకాల మీద ముద్రితమైపోయింది.</p>
                    <p>స్వస్తి
రవి కావూరు…</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>