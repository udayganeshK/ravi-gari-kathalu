<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>మనోరమ - రవి కావూరు కథలు</title>
    <meta name="description" content="#చిత్రంకథ_2">
    <meta property="og:title" content="మనోరమ - రవి కావూరు కథలు">
    <meta property="og:description" content="#చిత్రంకథ_2">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">మనోరమ</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>#చిత్రంకథ_2</p>
                    <p>మనోరమ ….
**********</p>
                    <p>యలమంచిలి పట్టణంలో, సబ్ ఇన్స్పెక్టర్ ట్రైనింగ్ పూర్తిచేసుకున్న మేరీ ప్రశాంతి, సబ్ ఇన్స్పెక్టర్గా ఛార్జ్ తీసుకొని 15 రోజులే అయింది.</p>
                    <p>చార్జీ తీసుకున్నాక, పై అధికారులను కలవడం, స్టేషన్ బాధ్యతలు తెలుసుకోవడం, పెండింగ్లో ఉన్న కేసులు పరిశీలించడంతో తల మునకలుగా ఉన్న, ప్రశాంతికి ముందు రోజు సాయంత్రం ఒక ఫైలు ఆకర్షించింది.</p>
                    <p>ఫిర్యాదుదారుని పేరు మోహన్ నాయర్. యలమంచిలి లోనే ఉంటాడు. వయసు 60 సంవత్సరాలు.చిన్న హోటల్ వ్యాపారం.</p>
                    <p>ఫిర్యాదు ఏమిటంటే మోహన్ నాయర్,అతని భార్య మణిమాలలకు సంతానం లేని కారణం చేత ఒక అనాధ శిశువుని చిన్నతనంలోనే చేరదీసి పెంచుకున్నారు. ఆ అమ్మాయి పేరు మనోరమ. వయస్సు 17 సంవత్సరాలు.</p>
                    <p>మోహన్ నాయర్ తన ఫిర్యాదులో, మనోరమ చాలా
నెమ్మదైనదని, బుద్ధిగా చదువుకునే పిల్ల అని, గత ఏప్రిల్ రెండో తారీఖున ఉదయం 10 గంటలకి, తన మిత్రురాలని కలిసి వస్తానని వెళ్లిన మనోరమ,మళ్ల తిరిగి రాలేదని, తెలిసిన వాళ్ళ ఇళ్లల్లో వెతికినా దొరకలేదని, ఊరంతా గాలించిన, ఆమె ఆచూకీ తెలియలేదని,ఆమె ఆచూకీ కనుక్కొని ఆమెను అప్పగించమని కోరేడు.</p>
                    <p>ప్రశాంతి, స్టేషన్ రైటర్ సుభాన్ని పిలిచి స్టేషన్లో, గత రెండు సంవత్సరాలుగా రిపోర్టు చేయబడ్డ మిస్సింగ్ కేసుల వివరాలు అడిగింది.</p>
                    <p>సుభాన్ నాలుగు మిస్సింగ్ కేసుల వివరాలు పట్టుకొచ్చాడు. అందులో ఒక మతి తప్పిన వృద్ధుడు, ఇంకో ముగ్గురు స్త్రీల వివరాలు ఉన్నాయి.</p>
                    <p>కేసుల వివరాలు పరిశీలించిన తరువాత ప్రశాంతి ఆలోచనలో పడింది.</p>
                    <p>స్టేషన్లో సీనియర్ కానిస్టేబుల్ లోకనాధాన్ని వెంటబెట్టుకుని మాధవన్ నాయర్ హోటల్ కు చేరుకుంది.</p>
                    <p>హోటల్ ఊరికి మధ్యలోనే ఉన్న ,సరియైన వ్యాపారం ఉన్నట్టు లేదు. సగం ఎత్తివేసిన కుర్చీలూ, మాసిపోయిన గోడలు, పని చేయడం మానేసిన ఒక పాత గోడ గడియారం దర్శినమిచ్చాయి ప్రశాంతికి.</p>
                    <p>హోటల్ వెనకతాలే మాధవన్ నాయర్ ఇల్లు.</p>
                    <p>సాధారణ దుస్తుల్లో వచ్చిన ప్రశాంతిని,వెనకాతలే యూనిఫాం లో వచ్చిన కానిస్టేబుల్ లోకనాథాన్ని చూసిన మాధవన్ నాయర్, ప్రశాంతిని లోపలికి ఆహ్వానించి కుర్చీలో కూర్చోబెట్టాడు.బయటే ఉంటానని కళ్ళతోనే సజ్ఞ చేశాడు కానిస్టేబుల్ లోకనాథం.</p>
                    <p>సుఖమారణు ( ఎలా వున్నారు) అంటూ మలయాళంలో పలకరించింది ప్రశాంతి. తన సొంత భాషలో ఆమె అలా అడిగేసరికి కన్నీళ్ళ పర్యంతమయ్యాడు మాధవన్ నాయర్.</p>
                    <p>మాధవన్ నాయర్ భార్య మణిమాల, తలుపు చాటు నుండి ఆసక్తిగా చూడసాగింది.</p>
                    <p>ప్రశాంతి,మనోరమ తప్పిపోయిన కేసు విషయంలో తాను విచారణ చేస్తున్నానని, మనోరమకు సంబంధించి కొన్ని వివరాలు కావాలని,అవి తెలియజేస్తే మనోరమను వెతకడం సులువగుతుందని వాళ్లతో అంది.</p>
                    <p>మణిమాల తలుపు వెనకనుంచి మాట్లాడడం మొదలెట్టింది.</p>
                    <p>అమ్మ! మనోరమ మేము పెంచుకున్న పిల్ల. ఆమె తల్లిదండ్రులెవరో మాకు తెలియదు. రోజుల వయసులో మేము మనోరమను చేరదిసేము.స్కూల్లో పెద్దగా స్నేహితులు లేరు.</p>
                    <p>ఇంటర్లో దానికి ఇద్దరితో పరిచయం ఉంది. ఒకరు అంజలి. మరొకరు లావణ్య. లావణ్యకు ఈ మధ్యనే పెళ్లయి రాజమండ్రి వెళ్ళిపోయింది. అంజలి మాత్రం ఇక్కడే ఉంది. తనని కూడా అడిగాం మనోరమ గురించి. తనకు ఏమీ తెలియదంది అంజలి.</p>
                    <p>చిన్నప్పటి నుంచి నేనంటే దానికి ఎంతో ప్రేమ. హోటల్ విషయంలో నేను ఒక్కర్తినే కష్టపడుతున్నవనీ జాలిపడేది. ఎందుకమ్మా? ఈ వయసులో కూడా నువ్వు పప్పు రుబ్బుతావు అని బాధపడుతూ ఉండేది.</p>
                    <p>మాకు, మనోరమా తప్ప ఇంకెవరూ లేరు. తను మమ్మల్ని ఈ వయసులో వదిలి వెళ్లిపోవడంతో, మాకు జీవితం మీదే ఆశ పోయింది అంటూ వాపోయింది మణిమాల.</p>
                    <p>మనోరమకు సెల్ఫోన్ ఉందా! అని అడిగింది ప్రశాంతి.</p>
                    <p>ఉందమ్మా. పరీక్షలు అయిపోగానే దానికి ఫోన్ కొన్నాం. తన స్నేహితురాళ్లు ఇద్దరితో మాట్లాడడం మాకు తెలుసు. అది ఇల్లు విడిచి వెళ్లిన దగ్గర నుండి ఫోన్ స్విచ్ ఆఫ్ అని వస్తోంది అన్నాడు మాధవన్ నాయర్.</p>
                    <p>ఫోన్ నెంబర్ అడిగి తీసుకుని, ఫోన్ తాలూకా బిల్లులు గాని బాక్స్ గాని,ఏమైనా ఉన్నాయని అడిగింది ప్రశాంతి.</p>
                    <p>మణిమాల లోపలికి వెళ్లి, ఒక చిన్న అట్ట పెట్టి పట్టుకొచ్చింది. ఇది ఫోన్ తో పాటు వచ్చిన అట్టపెట్టమ్మా ఇందులో ఏమైనా దాచుకోవచ్చని, నేనే వంట ఇంట్లో పెట్టాను అంది మణిమాల.</p>
                    <p>ప్రశాంతి వెంట వచ్చిన లోకనాథం, చప్పున అట్టపెట్టెను తీసుకున్నాడు. మనోరమ టెన్త్ క్లాస్ ఫోటో, ఆధార్ కార్డు వివరాలు తీసుకొని స్టేషన్ కు బయలుదేరింది ప్రశాంతి.</p>
                    <p>దారిలో,లోకనాథం గారు! ఈ నాయర్ హోటల్స్, ఉడిపి విలాస్ లు ఇంకా నడుస్తున్నాయంటారా? అని ప్రశ్నించింది.</p>
                    <p>లేదమ్మా ! అవి ఇంకా ఎక్కడ ఉన్నాయి ఇప్పుడు. పూర్వం ఈ హోటల్స్ శుచిశుభ్రతకు రుచికరమైన వంటలకు మారుపేరుగా ఉండేవి. అందరూ ఇష్టంగా తినే వారు.</p>
                    <p>మారిన ఆహారపు అలవాట్లతో, నేటి తరంవారు ఇష్టపడే పిజ్జాలు, బర్గర్లు, బిర్యానీలు తయారు చేయలేక ఫాస్ట్ ఫుడ్ సెంటర్లుతో పోటీ పడలేక చాలా వరకు మూతపడ్డాయి అన్నాడు లోకనాథం.</p>
                    <p>పోలీస్ స్టేషన్ చేరుకున్న తర్వాత,లోకనాథం గారు! మనోరమ ఎక్కడికి వెళ్లి ఉంటుంది? ఎవరైనా ఆమెను మభ్యపెట్టి, మోసపూరితంగా వెంట తీసుకెళ్లారా? లేక ఈమధ్య పత్రికల్లో వింటున్న లవ్ జిహాద్ లాంటి ట్రాప్ లో పడిందా?</p>
                    <p>మనోరమ ఇల్లు వదిలి వెళ్లి నేటికీ పది రోజులు అవుతోంది. ఆమె సెల్ ఫోన్ మళ్ళీ ఆక్టివేట్ అయ్యే అవకాశం ఉంది.</p>
                    <p>నేను ట్రైనింగ్ లో ఉన్నప్పుడు, పోయిన సెల్ఫోన్లను ట్రాక్ చేసే విధానం గురించి విన్నాను. ఆ వ్యవస్థ మన స్టేషన్లో ఉందా! పనిచేస్తుందా? అంది ప్రశాంతి.</p>
                    <p>ఉందమ్మా.! మనోరమ మొబైల్ నెంబర్ని ఏయిర్టెల్ జీయో, బి. ఎస్ .ఎన్ .ఎల్ లాంటి సర్వీస్ ప్రొవైడర్స్ కి పంపుదాం. వాళ్లు ఫోన్ మీద ఉండే ఐఎంఈఐ నెంబర్ ఆధారంగా ఫోన్ నుండి వచ్చే సిగ్నల్స్ ను ట్రాక్ చేస్తారు.</p>
                    <p>సిగ్నల్ ట్రాకింగ్ ద్వారా, మనోరమ ఉండేటువంటి ప్రాంతాలని మనం సుమారుగా అంచనా వేయొచ్చు. ఈరోజే అందరు సర్వీస్ ప్రొవైడర్లకి, మనోరమ ఫోన్ వివరాలు పంపించి, ఫోన్ని ట్రాక్ చేయమని రిక్వెస్ట్ పెడదాము అన్నాడు లోకనాథం.</p>
                    <p>మన సర్కిల్ పరిధిలో ఉన్న అన్ని పోలీస్ స్టేషన్లకి మనోరమ ఫోటో మొబైల్ వివరాలు పంపించి, వారికి మనోరమ ఆచూకీ దొరికితే వెంటనే మనకు తెలియజేయమని ఎలర్ట్ మెసేజ్ కూడా పెట్టండి లోకనాథం గారు! అంది ప్రశాంతి.</p>
                    <p>నాలుగు రోజుల తర్వాత, ప్రశాంతి దగ్గరికి ఉత్సాహం నిండిన గొంతుకతో వచ్చాడు లోకనాథం. 
&quot;మేడం! మనోరమ ఫోను వాడడం మొదలైంది. అది రాజమండ్రిలో ఒక డిపార్ట్మెంటల్ స్టోర్, సిగ్నల్ టవర్ దగ్గర ట్రేస్ అయింది అన్నాడు లోకనాధం.</p>
                    <p>మరుక్షణమే, లోకనాథం గారు! మనోరమకు పెళ్లయిన స్నేహితురాలు లావణ్య ఉంది కదా. రాజమండ్రిలో ఆమె అత్తవారిల్లు ఎక్కడ ఉందో కనుక్కోండి. రేపు ఉదయమే మనం రాజమండ్రి వెళుతున్నాం అంది ప్రశాంతి.
 
రెండు రోజుల తర్వాత లోకనాథం, మాధవన్ నాయర్ ఇంటికి వెళ్ళాడు. &quot;మీ ఇద్దరు ఒకసారి నాతో కలిపి రావలసి ఉంటుంది.&quot; సబ్ ఇన్స్పెక్టర్ ప్రశాంతి గారు &quot;మిమ్మల్ని తీసుకురమ్మన్నారు&quot; అన్నాడు లోకనాధం గంభీరంగా.</p>
                    <p>ఏమి వినవలసి వస్తుందో? ఏమి చూడవలసి వస్తుందో? అనే భయంతో లోకనాథంతో పాటు పోలీస్ స్టేషన్ కు వెళ్లారు మాధవన్ నాయర్ దంపతులు.</p>
                    <p>స్టేషన్ కి వెళ్ళేటప్పటికి కొంతమంది పత్రికా విలేకరులు, ఎవరో పెద్ద అధికారి వస్తున్న హడావిడి కనపడింది ఆ దంపతులకి.</p>
                    <p>కొద్దిసేపటికి ఇన్స్పెక్టర్ ప్రశాంతి, ఒక ఉన్నతాధికారితో లోపలికి వెళ్ళింది. మాధవన్ నాయర్ దంపతులను లోపలికి రమ్మని కబురు వచ్చింది.</p>
                    <p>మాధవన్ నాయర్ దంపతులు లోపలికి వెళ్లేసరికి ఇన్స్పెక్టర్ ప్రశాంతి వెనకాతల,మనోరమ నిలబడి ఉంది.
ఆమె వదనం కన్నీటి పర్యంతమై ఉంది.</p>
                    <p>ఇన్స్పెక్టర్ ప్రశాంతి పక్కన కూర్చున్న, డిఎస్పి మనోహర్ అక్కడున్న వారిని ఉద్దేశించి మాట్లాడుతూ, కొన్ని రోజుల క్రితం మీ ఊర్లో ఒక 17 ఏళ్ల యువతి మిస్సింగ్ కేసు నమోదు అయింది.</p>
                    <p>సాధారణంగా ప్రేమలో పడ్డ అమ్మాయిలు, తల్లిదండ్రులకి చెపితే ఒప్పుకోరని, ఇల్లు విడిచి, ప్రేమించిన వారితో పారిపోవడం మనం చూస్తూనే ఉన్నాం.</p>
                    <p>కానీ పెంచిన వారి ప్రేమను కాదనుకోలేక, ఇల్లు విడిచి వెళ్ళింది ఈ యువతి. ఈమె పేరు మనోరమ. మీ ఊర్లో నాయర్ హోటల్ యజమాని కూతురు.</p>
                    <p>హోటల్ నిర్వహణలో తన తల్లి, ఎన్నో ఏళ్లుగా రుబ్బురోలు మీదే పిండి రుబ్బడం చూసిన ఈ యువతి, తన తల్లికి ఒక గ్రైండర్ కొనాలని, ఇంట్లో చెబితే 
ఒప్పుకోరని ఇంటి నుంచి వెళ్ళిపోయింది.</p>
                    <p>తన స్నేహితురాలు లావణ్య సాయంతో, రాజమండ్రిలో ఒక డిపార్ట్మెంటల్ స్టోర్ లో పనిచేస్తూ ఆ వచ్చిన జీతంతో తన తల్లికి ఒక గ్రైండర్ కొనాలని ఈమె ఆశ.</p>
                    <p>ఇటువంటి పిల్లలను చూడడం ఎంతో అరుదు. మనోరమ మైనరు. ఆమె ఇల్లు వదిలి వెళ్లడం సరి అయినది కాకపోయినా ఆమె ఉద్దేశం మంచిదైనందున తనను మందలించి వదిలి వేస్తున్నాము.</p>
                    <p>మనోరమ కోరిక మమ్మల్ని కూడా కదిలించింది. అందుకనే మా పోలీస్ శాఖ వారు అందరం, వ్యక్తిగతంగా మాధవన్ నాయర్ దంపతులకు ఈ వెట్ గ్రైండర్న్ని బహుకరిస్తున్నాం అన్నారు డిఎస్పి మనోహర్.</p>
                    <p>కాసేపటికి మణిమాల అక్కున చేరింది మనోరమ.</p>
                    <p>నెల రోజుల తర్వాత</p>
                    <p>ఆధునికరింపబడిన మాధవన్ నాయర్ హోటల్ పునః ప్రారంభమైంది.</p>
                    <p>కేరళ కేశాలంకరణతో, మలయాళ దేశపు తెల్లచీర కట్టుతో, మనోరమ క్యాష్ కౌంటర్ దగ్గర కూర్చుంది.</p>
                    <p>హోటల్ వెనుక భాగంలో మణిమాల గ్రైండర్లో పప్పు రుబ్బుతోంది.</p>
                    <p>మాధవన్ నాయర్ కస్టమర్లతో బిజీగా ఉన్నాడు.</p>
                    <p>స్వస్తి</p>
                    <p>రవి కావూరు….</p>
                    <p>(ఈ కథ నా స్వంతము. ఇది దేనికి అనుసరణ గాని అనువాదం కానీ కాదు.)</p>
                    <p>969 పదాలు</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>