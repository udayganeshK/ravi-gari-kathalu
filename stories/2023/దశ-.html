<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>దేశం . - రవి కావూరు కథలు</title>
    <meta name="description" content="అది విశాఖపట్నంలో ఒక రక్షణశాఖ కార్యాలయం.">
    <meta property="og:title" content="దేశం . - రవి కావూరు కథలు">
    <meta property="og:description" content="అది విశాఖపట్నంలో ఒక రక్షణశాఖ కార్యాలయం.">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">దేశం .</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>అది విశాఖపట్నంలో ఒక రక్షణశాఖ కార్యాలయం.</p>
                    <p>ముఖ్య అధికారి ఛాంబర్ ముందు, సందర్శకుల గదిలో, భూషణ్, రాహుల్, బాస్ పిలుపు కోసం ఎదురు చూస్తున్నారు.</p>
                    <p>ఇంతలో లోపలికి రమ్మని పిలుపు వచ్చింది. ఇద్దరూ లోపలికి ప్రవేశించి బాస్ కి సెల్యూట్ చేశారు.</p>
                    <p>బాస్, ఆ ఇద్దరి వైపు చూస్తూ, మీ ఇద్దరికీ 
అతి గోప్యమైన పని అప్పగిస్తున్నాను..వివరాలు ఇందులో ఉన్నాయంటూ “ అతి రహస్యం” అని వ్రాసి ఉన్న రెండు ఫోల్డర్స్ వాళ్ల చేతిలో పెట్టేరు.</p>
                    <p>అందులో ఉన్న పత్రాలను చదువుకున్న వాళ్ళిద్దరూ, అవి చదవడం పూర్తికాగానే బాస్ వైపు చూసి అంగీకారంగా తల ఊపారు.</p>
                    <p>బాస్ అప్పజెప్పిన పని, ఆ ఇద్దరికీ గొప్ప ఉత్కంఠను కలిగించింది. పని పూర్తయిందంటే అదొక పెద్ద సంచలనమే సృష్టిస్తుంది.</p>
                    <p>ఇద్దరూ బయటకు వచ్చి క్యాంటీన్లో, చాయ్ తాగుతూ, తదుపరి కార్యాచరణ పథకాన్ని తయారు చేసుకున్నారు.
……</p>
                    <p>రెండు రోజుల తరువాత ఆ ఇద్దరు ఎదురు చూస్తున్న రోజు రానే వచ్చింది.</p>
                    <p>ఆ రోజు, నగరానికి దూరంగా ఒక భవనంలోకి, బురఖా ధరించిన ఒక ఆకారం ప్రవేశించింది. అంతకు ముందు రోజే, భూషణ్, రాహుల్ ఆ భవనంలో రెండు చోట్ల, రహస్య కెమెరాలు అమర్చారు.
 
లోపలకి ప్రవేశించిన ఆకారం, నేరుగా ఒక పెద్ద గదిలోకి వెళ్ళి టేబుల్ ఎదురుగుండా కూర్చుంది. మరో నిముషానికి పెద్ద గడ్డమున్న ఒక వ్యక్తి టేబుల్ కి ఎదురుగా ఉన్న కుర్చీలో కూర్చున్నాడు.</p>
                    <p>ఆ ఆకారం, కవర్లో చుట్టి ఉన్న కొన్ని కాగితాలను అతనికి అందించింది. అతడు వాటిని పరిశీలించకుండానే, టేబుల్ సోరుగులో పెట్టాడు. తరువాత మరొక సొరుగులోంచి ఒక ప్యాకెట్ ను ఆ ఆకారం చేతిలో పెట్టాడు.</p>
                    <p>ప్యాకెట్ అందుకున్న ఆ ఆకారం అటుఇటు గమనిస్తూ, భవనం బయటకు వచ్చి,బయట నిలిపి ఉన్న స్కూటీ మీద తిరిగి బయలుదేరింది.</p>
                    <p>ఇదంతా దూరంగా పార్క్ చేసి ఉన్న భూషణ్,రాహుల్ వాళ్ళ వాన్ లోనున్న మానిటరింగ్ సిస్టం లో స్పష్టంగా కనబడింది.</p>
                    <p>ఇద్దరూ ఆ స్కూటీని అనుసరించడం మొదలు పెట్టారు.</p>
                    <p>మరో రెండు రోజుల తరువాత.</p>
                    <p>విశాఖ నగరంలో దసపల్లా హిల్స్ లో ఒక అపార్ట్మెంట్. ఫ్లాట్ నెంబర్ 501. ఫ్లాట్ యజమాని పేరు మనోజ్..</p>
                    <p>ఆ రోజు సాయంత్రం 6 గంటల సమయంలో ఆ ఫ్లాట్ పడకగదిలో, ల్యాప్ టాప్ లో ఇయర్ ఫోన్స్ పెట్టుకొని మాట్లాడుతున్న, మనోజ్ దగ్గరకొచ్చింది అతని భార్య చిత్ర.</p>
                    <p>“మనోజ్” ‘ పాప పెన్సిల్ అరిగిపోయింది’, “హోమ్ వర్క్&quot; ఆగిపోయింది! పెన్సిల్ కావాలని గొడవ చేస్తోంది. మన డిపార్ట్మెంటల్ స్టోర్ నుంచి పెన్సిల్ తీసుకొస్తావా? ఇవాళ పనిమనిషి రాలేదు, కిచెన్ లో చాలా పని ఉంది అంది చిత్ర నెమ్మదిగా.</p>
                    <p>చివ్వున తల ఎత్తేడు మనోజ్! . &quot;చాలా బిజీగా వున్నాను చిత్ర&quot;. &quot;నువ్వే తెచ్చుకో&quot; నన్ను డిస్టర్బ్ చెయ్యకు అన్నాడు విసుగ్గా.</p>
                    <p>ఏమిటి మనోజ్? “నీ నుంచి కొత్తగా ఈ విసుగు”. 
‘ఇది వరకు, ఇంటి కొచ్చిన తరువాత, నువ్వే కదా బేబీ దగ్గర కూచొని హోమ్ వర్క్ చేయించేవాడివి’!</p>
                    <p>“ఇప్పుడు ఏమైంది నీకు? ‘గత మూడు నెలల నుంచి ఇదే వరస’ ‘ఎంత సేపు ఆ ల్యాప్టాప్ తోనే ఉంటావు! &quot;ఏముంటుంది అందులో”?</p>
                    <p>ఎవరికి తప్పిన నాకు తప్పదు అనుకుంటూ బయటకు వచ్చింది చిత్ర.</p>
                    <p>చిత్ర బయటకు వెళ్లగానే, తలుపు గడియ పెట్టేశాడు మనోజ్. ఇయర్ ఫోన్స్ పెట్టుకుని &quot;సారీ&quot; అంటూ నెమ్మదిగా మాట్లాడం మొదలెట్టేడు.</p>
                    <p>“గోడలకు చెవులుంటాయి” అన్నట్లు వారి సంభాషణ 
ఆ ఇంట్లో అంతకు ముందే కేబుల్ రిపేర్ అనే నెపంతో భూషణ్,రాహుల్ ద్వయం అమర్చచిన రహస్య కెమెరాల ద్వారా వేరొక చోట నిక్షిప్తం కాసాగింది.</p>
                    <p>మర్నాడు భూషణ్, రాహుల్, బాస్ ను కలిసారు. 
వాళ్ల తో పాటు వచ్చిన మరో వ్యక్తి. భూషణ్ సైగ చేయగానే, ముందు రోజు మనోజ్ ఇంట్లో జరిగిన సంభాషణలు బాస్ కి వినిపించేడు.</p>
                    <p>“గుడ్ జాబ్ బాయ్స్”. ఇదే నిఘా కొనసాగించండి. మనకు పక్కా ఆధారాలు కావాలి అన్నారు బాస్.</p>
                    <p>భూషణ్, రాహుల్ అలాగే సార్... అంటూ బాస్ గది లోంచి బయటకు వచ్చేరు. 
 ….</p>
                    <p>ఇది జరిగిన రెండు నెలల తర్వాత మనోజ్ ఇంట్లో…</p>
                    <p>“మనోజ్! వచ్చే ఆదివారమే పాప పుట్టిన రోజు”.
‘పుట్టిన రోజుకి దాన్ని వాటర్ వరల్డ్ కి తీసుకెళ్ళతానన్నావు’&#x27; ‘అది ఎంతో ఆశతో ఎదురు చూస్తోంది’. ఏం ఆలోచించేవు? అంది చిత్ర.</p>
                    <p>&quot;ఓహ్&quot; &#x27; సారీ చిత్రా ఆ రోజు నాకు కుదరదు’ . ‘నేనొక ముఖ్యమైన పని మీద భీమిలి వెళ్ళాలి, నువ్వే పాపకు సర్ది చెప్పు’. ‘ఈ సారికి బట్టలు కూడా నువ్వే కొనేయి’ అన్నాడు మనోజ్.</p>
                    <p>&quot;ఈ మూడు నెలలలో నాలుగైదు సార్లు భీమిలి వెళ్ళేవు” అక్కడ నీకేమి పని మనోజ్?. పాప పుట్టిన రోజు కంటే ముఖ్యమైన పనేముంది నీకు” అంది చిత్ర ఒకింత అసహనంతో.</p>
                    <p>“చిత్రా! ప్రతీ దానికీ విసిగించకు&quot; ‘నాకు చాలా ముఖ్యమైన పని వుంది. అది ఏమిటో నీకు చెప్పలేను’.</p>
                    <p>&quot;పాప పుట్టిన రోజు నాకు మాత్రం ముఖ్యం కాదా”? ‘కానీ భీమిలి వెళ్ళవలసిన పని చాలా ముఖ్యం’&#x27; అంటుండగానే మనోజ్ మొబైల్ మోగింది.వెంటనే వడి వడిగా పడక గదిలోకి వెళ్ళిపోయాడు.</p>
                    <p>……</p>
                    <p>ఆ రోజు మనోజ్ ఇంట్లో జరిగిన సంభాషణ, మర్నాడు బాస్ ముందు వినిపించారు భూషణ్, రాహుల్.</p>
                    <p>అంతా విన్న బాస్, “గుడ్ ప్రోగ్రెస్ బాయ్స్”. “కథ ఒక కొలిక్కి వస్తోంది.” ‘ఇక మిగిలిన పని ఎవరికి అనుమానం రాకుండా పూర్తి చేయండి’. ‘అప్పటికప్పుడు ఊహించని పరిస్థితులు ఎదురవుతాయి’. వాటిని కూడా అంచనా వేసుకోండి’. అక్కడ మన కార్యాలయ శాఖకు, చూచాయగా వాళ్ల అవసరం వుంటుందని చెప్పండి అన్నారు బాస్.</p>
                    <p>……</p>
                    <p>ఆ ఆదివారం…</p>
                    <p>భీమిలి సముద్ర తీరం. ఓషన్ వ్యూ గెస్ట్ హౌస్ గదిలో కూర్చున్నాడు మనోజ్.</p>
                    <p>ఎదురుగా సముద్రం, తీరాన పరిగెడుతున్న పిల్లలు, దూరంగా సముద్రపు మీద తేలియాడుతున్న మత్యకారుల పడవలు.</p>
                    <p>వాతావరణం అంత మనోహరంగా ఉన్న కూడా మనోజ్ మనస్సు మాత్రం తుఫానులో చిక్కుకున్న పడవలా 
ఉగిసలాడుతోంది.</p>
                    <p>ఎన్నో వ్యయ ప్రయాసలకు ఓర్చి, ఎవరికి అనుమానం రాకుండా, ఇప్పటి దాకా నడుపుకుంటు వచ్చేడు వ్యవహారాన్ని.ఇవాళ ఆ ఒక్కటి ఇచ్చేస్తే తాను పడుతున్న ఈ వ్యధ నుంచి విముక్తి కలుగుతుంది.</p>
                    <p>&#x27;అయినా ఒకరిననుకొని ప్రయోజనం ఏముంది?
తప్పు తనదే కదా! గౌరవ ప్రదమైన ఉద్యోగం,అందమైన భార్య, ముద్దులొలికే కూతురుతో హాయిగా కాలం గడిచి పోతుంటే, యధలాపంగా మొదలైన “ఆమెతో” 
ముఖ పుస్తక పరిచయం, ఆమె చూపించిన చొరవ,
తన లోలత్వం, వెరసి ఆమె పై మోహం, దానికి పరాకాష్ఠగా శారీరకంగా దగ్గర అవడం, అపై ఆమె మొదలు పెట్టిన బ్లాక్ మెయిల్ బెదిరింపులకు భయపడి, తాను ఎవరూ చేయని పనికి పూనుకున్నాడు. ఎంత తప్పు చేసేను. నాకు తగిన శిక్షే పడుతుంది అంటూ కుమిలిపోసాగేడు మనోజ్.
…….</p>
                    <p>అదే సమయంలో, బురఖాలో ఉన్న ఒక ఆకారం, ఇంటి నుంచి బయలుదేరుతూ, నాన్న! “ఆఫీసు పని మీద భీమిలి వెళుతున్నాను”. ‘వచ్చేసరికి రాత్రి అవుతుంది’, ‘టేబుల్ మీద టిఫిన్ పెట్టేను’. ‘ఎనిమిది కాగానే తినేసేయంటు జాగ్రత్తలు చెబుతూ స్కూటీ స్టార్ట్ చేసింది.</p>
                    <p>విశాఖ నగరం నుంచి భీమిలి వెళ్లే బీచ్ రోడ్ మీద ఆ సమయంలో రద్దీ తక్కువ గానే ఉంది. బురఖా ముసుగులో స్కూటీ నడుపుతున్న షర్మిల మనస్సు ఉద్విగ్నంగా ఉంది. తన జీవితంలో ఇదే మొదటి టాస్క్. ఇది పూర్తయిన తరువాత ఇక ఇటువంటి పనులు ఒప్పుకోకూడదు. ఇలాంటివి ఎంతో రిస్క్ తో కూడిన వ్యవహారాలు. అవసరమైతే ప్రాణాలైనా అర్పించాలి.</p>
                    <p>తన తండ్రి ప్రమాదంలో కాలు పోగొట్టుకోకుంటే ,
ఈ పని అవసరం తనకు ఉండేది కాదేమో! నాన్న చేస్తున్న ఆ ప్రైవేట్ ఉద్యోగం పోయిన తరువాత,ఇల్లు గడిచే దారి కనపడలేదు. పని చేయక తప్పలేదు. నాన్నకు తెలియకుండా,ఎంత జాగ్రత్త పడాల్సి వచ్చిందో.</p>
                    <p>ఈ రోజు మనోజ్ తెచ్చే కాగితాలు, ఆ గెడ్డ మనిషికి అంద జేసేస్తే, అతను ఇచ్చే ఫైనల్ పేమెంట్ తో, నాన్న
సర్జరీ అయిపోతుంది… అనే ఆలోచనలు సాగుతుండగ ఓషన్ వ్యూ గెస్ట్ హౌస్ వచ్చేసింది. స్కూటీ పార్క్ చేసి ఆమె మనోజ్ వున్న రూమ్ దగ్గరకి వెళ్ళ సాగింది.</p>
                    <p>అదే సమయానికి భూషణ్, రాహుల్,వారికి తోడుగా మరో కొంత మంది గెస్ట్ హౌజ్ చుట్టు మాటు వేసేరు.</p>
                    <p>ఇంతట్లో, వాళ్ళ వాకీ టాకీలలో “ఆల్ఫా arrived”. 
‘ఆల్ పోజిషన్స్ అలెర్ట్’ అంటూ గెస్ట్ హౌజ్ ముందు కాపు కాసిన వాళ్ల నుండి మెసేజ్ వినపడింది.</p>
                    <p>…… .</p>
                    <p>మరో రెండు నిముషాల్లో, మనోజ్ గది బెల్లు మోగింది. 
మనోజ్ తలుపు తెరిచాడు.బురఖాలో వున్న షర్మిల లోపలికి వెళ్ళింది. తలుపు మూసుకుంది.</p>
                    <p>కానీ ఆ గదిలో జరుగుతున్న సంభాషణoతా బయట ఉన్న వారికి లైవ్ ఫీడ్ వస్తోంది.</p>
                    <p>హాయ్ మనో… అంటూ బురఖా లో వున్న షర్మిల మనోజ్ ను పలకరించింది.</p>
                    <p>ఈ లోగా భూషణ్ టీమ్ లో ఒకరు గెస్ట్ హౌస్ బాయ్ దుస్తుల్లో, వాళ్ల రూమ్ తలుపు తట్టాడు.</p>
                    <p>“రూమ్ సర్వీస్” అన్న పిలుపుతో, “ అబ్బా.. ఈ టైములోనా? అంటూ ఓరగా తలుపు తెరిచి ఏదో చెప్పబోతుంటే, భూషణ్ మరియు రాహుల్, ఇద్దరు 
ఒకే సారి రూమ్ లోకి దూసుకు వచ్చేరు.</p>
                    <p>అనుకోని ఈ పరిణామానికి, కొయ్యబారి పోయేరు మనోజ్,షర్మిల.
 
టీపాయ్ మీద భారత నౌక దళానికి సంబంధించిన కీలక మాప్స్, మరికొన్ని కీలక పత్రాలు మనోజ్ చేతిలో…</p>
                    <p>బురఖాలో ఉన్న షర్మిల తప్పించుకోబోయింది. 
రాహుల్ ఒక్క క్షణంలో ఆమె బురఖాని తొలగించాడు.
 
20 ఏళ్ల షర్మిల.</p>
                    <p>భూషణ్ తన గుర్తింపు కార్డు పైకి చూపిస్తూ బిగ్గరగా చెప్పడం మొదలు పెట్టాడు..</p>
                    <p>మిస్టర్ మనోజ్ అండ్ షర్మిల. ఉన్నచోట నుండి కదలకండి. కదిలితే షూట్ చేసే అధికారం మాకుంది. మేము నౌకాదళ ఇంటిలిజెన్స్ విభాగానికి చెందిన వారం.</p>
                    <p>గత కొద్ది కాలంగా, మా తూర్పు నౌకా దళానికి సంబంధించిన కీలకమైన వివరాలు, శత్రు దేశాలకు చేరుతోందన్న సమాచారం మాకు అందింది.</p>
                    <p>మా శాఖలో పని చేసే వారే ప్రలోభాలకు లొంగి, మన దేశ రక్షణ సమాచారాన్ని శత్రు దేశాలకు అందజేస్తున్నారన్న అనుమానం మాకు కలిగింది.</p>
                    <p>అంతర్గత నిఘాలో తూర్పు నౌకాదళ ప్రధాన కార్యాలయంలో, ముఖ్యమైన సీటు నిర్వహిస్తున్న, 
నీ కదలికలు మాకు అనుమానం కలిగించేయి మనోజ్.</p>
                    <p>మేము షర్మిలతో నీ ఫోన్ సంభాషణలను, కదలికలును గమనించ సాగాము.</p>
                    <p>నువ్వు, మన శత్రు దేశపు ఏజెంట్ చేత నియమింపబడ్డ 
ఈ షర్మిల వలలో పడి, ఆమెకు కీలకమైన రహస్య పత్రాలను అందచేయడం, ఆమె కూడా డబ్బుకి ఆశ పడి, మన దేశ రక్షణ రహస్యాలను శత్రు దేశ ప్రతినిధికి అందజేయడం ఇవన్నీ మా నిఘాలో వెల్లడయినాయి.</p>
                    <p>మీరిద్దరూ పట్టుబడే సమయం కోసం ఎదురు చూస్తున్నాము. మీరే ఆ అవకాశం కలిగించేరు.</p>
                    <p>“లక్షలాదిమంది మన వీర సైనికులు, మన ఇంట బయట, భూమ్మీద, సముద్రం మీద, ఆకాశంలోనూ,
శత్రు దేశాల కుట్రలను, దాడులను తిప్పి కొట్టడానికి అనుక్షణం పహారా కాస్తుంటే, కేవలం దేహకాంక్షకో, డబ్బులకో ఆశపడి,మన దేశ రహస్యాలను శత్రు దేశాలకు అందజేయడం ఎంత దారుణం. ఘోరమైన దేశ ద్రోహం కదా”.</p>
                    <p>దేశ ద్రోహానికి పాల్పడిన, మీ ఇద్దరినీ మన దేశ “రక్షణ రహస్యాల చట్టాల ఉల్లంఘనకు పాల్పడినందున అరెస్టు చేస్తున్నాం, అంటూ భూషణ్ , మనోజ్, షర్మిలను అదుపులోకి తీసుకోబోతుండగా, హఠాత్తుగా షర్మిల నోట్లో ఏదో పెట్టుకోబోయింది.</p>
                    <p>ఆమె పక్కనే ఉన్న రాహుల్, మెరుపు వేగంతో,షర్మిల చెంప చెళ్లుమనిపించాడు. ఆమె చేతిలోని సైనేడ్ గుళిక జారి కింద పడింది.</p>
                    <p>మనోజ్, షర్మిల వదనాలు వివర్ణమయ్యేయి. వారు ఎంత తప్పు చేశారో, దాని పర్యవసానమేమిటో వాళ్ల కళ్ల ముందు కదలాడసాగేయి.</p>
                    <p>భూషణ్, రాహుల్, ఆ ఇద్దరినీ జీపులో ఎక్కించేరు. వారి వాహనం నౌక దళ హెడ్ క్వార్టర్స్ వైపు పరుగులు తీసింది.</p>
                    <p>మనోజ్ ,షర్మిలల కు శిక్ష పడింది. వారి కుటుంబాలు రోడ్డున పడ్డాయి. కాని మన దేశంలో అనుక్షణం ఎక్కడోక చోట ఇటువంటి వారి నుంచి, మన దేశానికి ఎప్పుడు ముప్పు పొంచే ఉంది.</p>
                    <p>స్వస్తి.</p>
                    <p>రవి కావూరు..</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>