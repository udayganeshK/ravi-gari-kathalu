<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>వృత్తి ప్రవృత్తి పావని. - రవి కావూరు కథలు</title>
    <meta name="description" content="#వృత్తి_ప్రవృత్తి2
 
పావని 
******">
    <meta property="og:title" content="వృత్తి ప్రవృత్తి పావని. - రవి కావూరు కథలు">
    <meta property="og:description" content="#వృత్తి_ప్రవృత్తి2
 
పావని 
******">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">వృత్తి ప్రవృత్తి పావని.</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>#వృత్తి_ప్రవృత్తి2
 
పావని 
******</p>
                    <p>నర్సీపట్నం పూర్వపు విశాఖపట్నం జిల్లాలో ఒక మోస్తరు పట్టణం.</p>
                    <p>నర్సీపట్నం ఊరికి ముందే ఉంది. వెంకటేశ్వర నర్సింగ్ హోమ్. 30 సంవత్సరాలుగా డాక్టర్ వెంకటేశ్వరరావు అనుపమ దంపతులు నిర్వహిస్తున్న హాస్పటల్ అది. వాళ్ల పిల్లలు ఇద్దరు అమెరికాలో ఉంటారు.</p>
                    <p>సమీప 50 గ్రామాల ప్రజలందరూ ప్రసవాలకు, ఆరోగ్య సమస్యలకు, చిన్న ప్రమాదాల చికిత్సకు ఆ హాస్పటల్నే ఆశ్రయిస్తుంటారు.</p>
                    <p>బిఎస్సి నర్సింగ్ పాసైన పావని, ఆ హాస్పిటల్లో నర్సుగా జాయిన్ అయి నాలుగేళ్లయింది.</p>
                    <p>ఆసుపత్రిలో చేరిన రోగులకు శ్రద్ధతో సేవలు చేయడం,ఇద్దరు డాక్టర్లకు ఆపరేషన్లలో సహాయకారిగా ఉంటు, డాక్టర్ అనుపమకు నమ్మిన బంటుగా ఉండడంతో, పావని,ఇద్దరు డాక్టర్ల తర్వాత, నర్సింగ్ హోమ్లో ముఖ్యమైన వ్యక్తి అయిపోయింది.</p>
                    <p>నర్సింగ్ హోమ్ లో మేల్ నర్స్ అప్పారావుకి, పావని అంటే అందుకే అసూయ.</p>
                    <p>ఒకరోజు డాక్టర్ అనుపమ, &quot;పావని&quot; మేము పెద్దవాళ్ళమయిపోతున్నాము. ఇక ఈ నర్సింగ్ హోమ్ ఎవరికైనా ఇచ్చేసి, మేము త్వరలో అమెరికాలో మా పిల్లల దగ్గరికి వెళ్ళిపోతున్నామంది.</p>
                    <p>అమ్మా ఇంత మంచి ప్రాక్టీస్ వదులుకొని వెళ్లిపోతే మాలాంటి వారి సంగతి ఏమిటని అంటూ ఉండిపోండి అంది.</p>
                    <p>కానీ కొన్నాళ్ళకి డాక్టర్ దంపతులు, నర్సింగ్ హోమ్ ని విశాఖపట్నంలో రెండు కార్పొరేట్ హాస్పిటల్స్ నిర్వహిస్తున్న ఒక సంస్థకి, విక్రయించి వెళ్లిపోయారు.</p>
                    <p>కొత్త మేనేజ్మెంట్, పాత సిబ్బందినే కొనసాగించడంతో 
పావనితో పాటు మిగిలిన నర్సులు కూడా ఉద్యోగాల్లో కొనసాగేరు.</p>
                    <p>కొత్తగా వచ్చిన హాస్పటల్ మేనేజ్మెంట్లో, డాక్టర్ మోహన్ బాబు ముఖ్యుడయ్యారు.</p>
                    <p>డాక్టర్ అనుపమ లేకపోవడంతో,ప్రసవాల కోసం వచ్చే వాళ్ల సంఖ్య తగ్గి, నర్సింగ్ హోమ్ ప్రాభవం నెమ్మదిగా కనుమరుగవడం మొదలయ్యింది.</p>
                    <p>మేల్ నర్స్ అప్పారావుకి,డాక్టర్ మోహన్ బాబు రాకతో దశ తిరిగింది. అన్ని బాధ్యతలు అప్పారావుకి అప్పచెప్పబడ్డాయి. అప్పారావు అన్ని వ్యవహారాల్లో చురుగ్గా వ్యవహరించ సాగాడు.</p>
                    <p>ఒకరోజు రాత్రి పావని నైట్ డ్యూటీలో ఉండగా, 
రాత్రి 11 గంటల వేళ, ఒక 35 ఏళ్ల మధ్య వయస్కుడు అతనితో పాటు, మరో 25 ఏళ్ల వ్యక్తితో ఆటో దిగి రిసెప్షన్ లోకి వచ్చి కూర్చున్నారు.</p>
                    <p>కొద్దిసేపటికి అప్పారావు నర్సింగ్ హోమ్ లోకి ప్రవేశించాడు.</p>
                    <p>పావని! ఫస్ట్ ఫ్లోర్ లో ఉన్న రూమ్ 103 గది, ఈ పెద్ద మనిషికి ఇవ్వు. పేషెంట్ వివరాలు నేను రిజిస్టర్లో రాస్తాను. డాక్టర్ గారు తెల్లవారు జామునే ఇతనికి సర్జరీ చేస్తారు, అంటూ హడావిడిగా వెళ్లిపోయాడు.</p>
                    <p>పావనికి ఏమి అర్థం కాలేదు. పేషెంట్ వివరాలు అప్పారావు వ్రాయడం ఏమిటి? అనుకుంటూ ఆ ఇద్దరినీ 103 రూమ్ లోకి పంపించింది.</p>
                    <p>ఇది జరిగిన మరో నెలకి,అప్పారావు ఇంకో వ్యక్తిని రాత్రిపూట తీసుకువచ్చి, మర్నాడు తెల్లవారుజామునే సర్జరీ అంటూ పావనికి చెప్పి వెళ్ళిపోయాడు.</p>
                    <p>ఈసారి సర్జరీ కోసం తీసుకొచ్చిన వ్యక్తి 40 ఏళ్ల వయసు వాడు. చూడగానే అతని కళ్ళల్లో పేదరికం కొట్టొచ్చినట్లు కనిపిస్తోంది.అతని వెంట వచ్చిన వ్యక్తి, ఇంతకుముందు, ఇలానే పేషెంట్తో వచ్చిన వ్యక్తి లాగే కనపడ్డాడు పావనికి.</p>
                    <p>వాళ్ళిద్దరికీ గది కేటాయించిన మరికొంత సేపటికి,
వాళ్ళ పక్క గదిలో చేరిన యాక్సిడెంట్ బాధితుడికి సపర్యలు చేయసాగింది పావని.</p>
                    <p>పక్క గదిలో ఉన్న ఇద్దరి మధ్య, లోగొంతులో సంభాషణ జరగడం గమనించింది పావని.</p>
                    <p>ఆపరేషన్కు ముందు మూడు లక్షలు ఇస్తానన్నావు కదా &quot;మారేసు&quot; ! ఆ డబ్బులేవో ఇస్తే ఆపరేషన్ చేయించుకుంటాన్నాడు ఆ ఆసామి.</p>
                    <p>ఆపరేషన్ పూర్తయి డిశ్చార్జ్ చేసే లోపల, నీ డబ్బు అప్పచెప్పుతాను అంటున్నాడు మారేసు.</p>
                    <p>కాదు! ఇప్పుడే ఇవ్వాలని వెంకన్న, రేపు ఇస్తానని మారేసు, ఇలాగ కొంతసేపు వాదోపవాదాలు జరిగిన తరువాత వెంకన్న ఏడవడం మొదలెట్టాడు. మారేసు బయటికి వెళ్లిపోయాడు.</p>
                    <p>మనసులో అలజడి మొదలయ్యింది పావనికి. ఇప్పటి దాకా ఇటువంటి సంఘటనలు చూడలేదు తను. &#x27;ఇదేమిటి కొత్తగా&#x27; అనుకుంది.</p>
                    <p>మారేసు నర్సింగ్ హోమ్ గేటు బయటకు వెళ్లిపోవడం గమనించిన పావని, వెంకన్న గదిలోకి వెళ్లింది.</p>
                    <p>ఏమి? వెంకన్న గారు ఏడుస్తున్నారు. శరీరంలో ఏమైనా బాధ ఉందా? చెప్పండంది పావని.</p>
                    <p>బావురుమన్నాడు వెంకన్న. అప్పులు పేరుకుపోయి భూమి అమ్ముకోవాల్సిన పరిస్థితి ఏర్పడడంతో, 
ఈ మారేసు గాడు భూమి అమ్ముకో అక్కర్లేదు. నీ కిడ్నీ ఒకటి అమ్ముకో చాలు! నీ అప్పులన్నీ తీరిపోతాయని ఆశ పెట్టాడు. కిడ్నీ అమ్మితే ఏడు లక్షలు వస్తాయి. నేను పూచి అన్నాడు మారేసు గాడు. నేను సరేనన్నాను.</p>
                    <p>మీ హాస్పిటల్ లో పనిచేసే అప్పారావు, మారేసు, వారం క్రితం మా ఊరు వచ్చి రెండు లక్షలు అడ్వాన్స్ ఇచ్చారు. ఆపరేషన్ రోజున మిగిలిన ఐదు లక్షలు ఇస్తామన్నారు.</p>
                    <p>ఇప్పుడు ఆ డబ్బులు గురించి అడిగితే మాట దాట వేస్తున్నారన్నాడు.</p>
                    <p>పావని గుండె జల్లుమంది. పవిత్రమైన నర్సు వృత్తి చేస్తూ అప్పారావు ఇటువంటి పాపాలకు ఒడిగడుతున్నాడా? అంటూ మనసులోనే చింత పడసాగింది.</p>
                    <p>వెంకన్న, బ్లడ్ ప్రెజర్ చెక్ చేద్దామని, డాక్టర్ గారి ఛాంబర్ లో బీపీ మిషన్ కోసం వెళ్ళింది. డాక్టర్ గారి గదిలో వేలాడదీసిన డాక్టర్ల హిప్పోక్రటిక్ ప్రతిజ్ఞ కనపడింది.</p>
                    <p>పావనికి, బీఎస్సీ నర్సింగ్ లో చేరిన కొత్తల్లో, తాను చేసిన ఫ్లోరెన్స్ నైటింగేల్ ప్రతిజ్ఞ గుర్తుకు వచ్చింది.</p>
                    <p>ఆ ప్రతిజ్ఞలో &quot;నేను హానికరమైన మరియు దుర్మార్గమైన వాటికి దూరంగా ఉంటాను&quot; మరియు &quot;ఏదైనా హానికరమైన మందు ఇవ్వను లేదా అంద చేయను&quot; అనే మాటలు గుర్తుకొచ్చాయి.</p>
                    <p>నర్సింగు వృత్తిలో చేరిన ప్రతి నర్సు,ఫ్లోరెన్స్ నైటింగేల్ ప్రతిజ్ఞ తీసుకొని అందులో చెప్పిన విధంగా, మానవ సేవ చేయాలి.</p>
                    <p>కానీ ఇక్కడ ప్రతిజ్ఞకు భంగకరంగా, దుర్మార్గమైన పని జరుగుతుంటే తాను మౌనంగా ఉండవలసిందేనా?అని మదన పడసాగింది పావని.</p>
                    <p>మర్నాడు ఉదయం డ్యూటీ పూర్తి చేసుకుని,తన స్కూటీ మీద ఇంటికి బయలుదేరింది పావని.</p>
                    <p>దారిలో ఒక విశాలమైన బంగ్లా ముందు, డాక్టర్ మోహిని ఐఏఎస్ అనే బోర్డు చూసింది.</p>
                    <p>ఎంబీబీఎస్ చదివిన డాక్టర్ మోహిని,నర్సీపట్నం సబ్ కలెక్టర్ గా ఈ మధ్యనే జాయిన్ అయిందని విన్న పావని, గేటు ఎదురుగా ఆగి చూడసాగింది.</p>
                    <p>లోపలికి వెళుతున్న సబ్ కలెక్టర్ గారి డఫెదారు పావనితో ,ఎవరమ్మా నువ్వు? ఇక్కడ ఏం పని? అన్నాడు</p>
                    <p>సబ్ కలెక్టర్ గారిని కలవాలి అంది పావని అన్య మనస్కంగా.</p>
                    <p>అయితే నాతో రా! అంటూ లోపలికి తీసుకెళ్లాడు డఫెదారు రాములు.</p>
                    <p>బంగ్లా బయట వరండాలో పేపర్ చదువుతున్నది సబ్ కలెక్టర్ మోహిని.</p>
                    <p>డఫేదర్ రాములు సబ్ కలెక్టర్ కి నమస్కారం చేసి, అమ్మా! ఈమె ఎవరో మిమ్మల్ని కలుసుకోవాలని బయట నిలబడి ఉందన్నాడు.</p>
                    <p>సబ్ కలెక్టర్ మోహిని, ఎవరమ్మా నువ్వు? నీకు ఏం కావాలి !అనడిగింది.</p>
                    <p>పావని, తాను పని చేస్తున్న నర్సింగ్ హోమ్ లో జరుగుతున్న ఉదంతాలన్నీ పూస గుచ్చినట్టు చెప్పింది.</p>
                    <p>ఆవేశంలో మాట్లాడుతున్న పావనికి గొంతు తడారి పోవడం చూసిన, సబ్ కలెక్టర్ తన వాటర్ బాటిల్ ఇచ్చి నీళ్లు తాగమంది.</p>
                    <p>ఒక చిన్న పట్టణంలో ఇంతటి దారుణం జరుగుతోందాన్న ఆలోచనలో పడిన ఆమె సరే! &quot;పావని&quot; నేను చట్టరీత్యా చర్య తీసుకుంటాను.</p>
                    <p>అయితే! ఈ విషయాన్ని గోప్యంగా ఉంచు. యధావిధిగా నువ్వు డ్యూటీకి వెళ్తూ ఉండు. మరొక ఆపరేషన్ జరిగే రోజున నాకు సమాచారం ఇవ్వు. ఇదిగో నా ఫోన్ నెంబర్ అంటూ తన మొబైల్ నెంబర్ ఇచ్చింది, సబ్ కలెక్టర్ మోహిని.</p>
                    <p>20 రోజులు తర్వాత వెంకటేశ్వర నర్సింగ్ హోమ్ పైన, తెల్లవారుజామున సబ్ కలెక్టర్ మోహినితో పాటు పోలీసు, జిల్లా వైద్యశాఖ అధికారులు మూకుమ్మడి దాడి చేశారు.</p>
                    <p>దాడిలో, మూత్రపిండాల మార్పిడి చట్టం మరియు నిబంధనలకు వ్యతిరేకంగా, డబ్బులు ఎర వేసి మోసపూరితంగా, కిడ్నీ మార్పిడిలకు పాల్పడుతున్న డాక్టర్ మోహన్ బాబు బృందం, మేల్ నర్స్ అప్పారావును, మారేసులాంటి ఇంకొక వ్యక్తినీ పోలీసులు అదుపులోకి తీసుకున్నారు. రికార్డులు స్వాధీనం చేసుకున్నారు. నర్సింగ్ హోమ్ కి సీలు వేశారు</p>
                    <p>దాడి పూర్తి చేసి, కార్యాలయానికి బయలుదేరడానికి జీపు ఎక్కుతున్న సబ్ కలెక్టర్ మోహినితో, వెనకాతల కూర్చున్న డబ్బేదార్ రాములు ఇలా అన్నాడు.</p>
                    <p>&quot;అమ్మ! ఈ ఊర్లో ఇలా ఎప్పుడూ జరగలేదు.</p>
                    <p>&#x27;ఈ అప్పారావు మాకు దగ్గర బంధువే కానీ, నర్స్ గా ఉంటూ ఇలాంటి దారుణాలు చేస్తాడని అనుకోలేదమ్మా&#x27; అన్నాడు రాములు.</p>
                    <p>అవును! &quot;రాములు&quot; &quot;నర్స్&quot; పేరు తలుచుకోగానే, వారి సేవభావం,రోగుల పట్ల దయ, కరుణ గుర్తుకు వస్తాయి.</p>
                    <p>కానీ ఈ వృత్తిలో కూడా, పైన చెప్పిన లక్షణాలు కాకుండా, వ్యతిరేక స్వభావం ఉన్నవారిని కూడా చూస్తూ ఉంటాము. అప్పారావే అందుకు ఉదాహరణ అంది సబ్ కలెక్టర్ మోహిని.</p>
                    <p>స్వస్తి</p>
                    <p>రవి కావూరు….</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>