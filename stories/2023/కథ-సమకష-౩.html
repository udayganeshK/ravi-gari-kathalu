<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>కథ సమీక్షా  ౩ - రవి గరి కథలు</title>
    <meta name="description" content="#కథాసమీక్ష_3">
    <meta property="og:title" content="కథ సమీక్షా  ౩ - రవి గరి కథలు">
    <meta property="og:description" content="#కథాసమీక్ష_3">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి గరి కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">కథ సమీక్షా  ౩</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>#కథాసమీక్ష_3</p>
                    <p>కథ పేరు :&quot; వర్షం&quot;</p>
                    <p>రచయిత: శ్రీ రాచకొండ విశ్వనాథ శాస్త్రి (రావి శాస్త్రి)</p>
                    <p>రచన సమయం 1959 సంవత్సరం</p>
                    <p>******</p>
                    <p>కీర్తిశేషులు రాచకొండ విశ్వనాథ శాస్త్రి గారు, ఒకనాటి ప్రముఖ తెలుగు రచయిత. వీరు అందరికి రావి శాస్త్రి గా సుపరిచితులు. వీరు విశాఖపట్నం వాస్తవ్యులు. వీరి జీవితకాలం(1922 - 1993) వృత్తి రీత్యా న్యాయవాది.
ప్రతి రచయితకి తాను రాస్తున్నది, ఏ మంచికి హాని కలిగిస్తుందో , ఏ చెడ్డకి ఉపకారం చేస్తుందోనన్న ఆలోచనచేయ వలసిన అవసరముందన్నారు, శ్రీ రాచకొండ విశ్వనాథ శాస్త్రి గారు.
కవిత్వంలో శ్రీశ్రీ గారు చేసిన పని కథల్లో రావి శాస్త్రి గారు చేశారని 1993లో ఆయన మరణించినప్పుడు ఆంధ్రజ్యోతి పత్రిక తన సంపాదకీయంలో రాసింది.
రావి శాస్త్రిగారి రచనలన్నీ ప్రసిద్ధమైనప్పటికీ, వారు వ్రాసిన &quot;ఆరుసారా కథలు, రాజు మహిషి ,రత్తాలు రాంబాబు, సొమ్ములు పోనాయండి,గోవులోస్తున్నాయి జాగ్రత్త&quot; అనే కథలు, నేటికి, మొదటి నుండి చివరి వరకు వదలకుండా చదివించే పట్టు కలిగిఉన్నాయి. 
పీడిత తాడిత జనుల పట్ల అపారమైన సానుభూతి కలిగిన వీరు, వారి కథల్లో వారికే అగ్ర ప్రాధాన్యం ఇచ్చారు.</p>
                    <p>ప్రస్తుతం వారు వ్రాసిన &quot;వర్షం&quot; కథ గురించి సమీక్షకు ఎంచుకున్నాను.
( సమీక్ష అనే పదం కంటే &quot;పరిశీలన&quot; అనే పదం నా వరకు సరిపోతుందని అనుకుంటున్నాను)</p>
                    <p>1959లో ఆంధ్రప్రభ వారపత్రికలో ప్రచురింపబడిన ఈ కథకు 64 ఏళ్ల వయస్సు.</p>
                    <p>కథ అంతా, జోరున వర్షం పడుతున్న ఒక రోజున, రోడ్డు పక్కన ఉండే ఒక కమ్మల పాకలో, పురుషోత్తం అనే యువకుడు, ఆ పాకలో టీ దుకాణం నడిపే ఒక తాత, వీరిద్దరి మధ్య, కొంత సంభాషణ రూపంలోనూ, మరికొంత పురుషోత్తం యొక్క స్వగతం లోనూ నడుస్తుంది.</p>
                    <p>ఇక కథలోకి వస్తే, రచయిత మాటల్లోనే &quot; ఆ పూట ఆ సమయంలో వర్షం దాబాయించి జబర్దస్త్ చేస్తోంది&quot;. సాయంకాలం అవుతోంది. మబ్బులు వల్ల, మామూలు కంటే చీకటి ఎక్కువగా ఉంది.</p>
                    <p>రోడ్డు పక్క కమ్మల పాక ,&quot;టీ&quot; దుకాణంలో చీకటిగా చిక్కగా ఉంది&quot;.</p>
                    <p>ఆ కమ్మల పాకలో, పురుషోత్తం అనే సిటీ బాబు, దిగులుగా కూర్చుంటాడు. తను అత్యవసరంగా కలకత్తా వెళ్ళవలసి ఉండటంతో రైల్వే స్టేషన్ కి వెళుతున్నానని, ఈ వర్షం తనను ఆపేసిందని తాతకు చెప్తాడు పురుషోత్తం.</p>
                    <p>రెండు కోసుల దూరంలో ఉన్న రైల్వే స్టేషన్ కి, ఈ వర్షంలో అతను వెళ్లలేడని, బస్సు కూడా రాదని, &quot;టీ&quot;కి అవసరమైన బొగ్గుల కోసం, తన కుర్రాడిని రైల్వే స్టేషన్ దగ్గరకు పంపానని పురుషోత్తంతో చెప్తాడు తాత.</p>
                    <p>దిగులు పడ్డ పురుషోత్తంన్ని రచయిత ఈ విధంగా వర్ణించాడు.</p>
                    <p>&quot;చీకటి పట్టిన పాకలో అతని కొత్త ప్యాంటు ,కొత్త చొక్కా, కొత్త జోళ్లు బాగా కనిపిస్తున్నాయి. అతన్ని బాగా చూడాలoటే దీపం వెలిగించి చూడాలి&quot;.</p>
                    <p>&quot;అతను చక్కనివాడా! అంటే ఒప్పుకునే వాళ్లే తక్కువ.&quot; అతని నడుం మాత్రం చక్కగా సన్నగా ఉంటుంది.అతను సింహ మధ్యముడే కానీ సింహాల్లా ఉండడు. అతని పదిహేనవ ఏట ఇరవై ఏళ్ళు ఉండవా? అని చాలామంది అనుకునేవారు. దుకాణంలో తాతయితే నలభై దగ్గర ఉండవా అని అడిగేవాడేమో&quot;.</p>
                    <p>పాకలో ఉన్న పురుషోత్తం, స్వగతంలో తాను అనవసరంగా, మేనమామ సలహా పట్టించుకుని, నేరుగా స్టేషన్ కి పోకుండా, అడవిపాలెంలో పెళ్లి చూపుల కోసం వెళ్లడమే పెద్ద పొరపాటయిందని చింతిస్తూ ఉంటాడు.</p>
                    <p>రచయిత ఇక్కడ పెళ్లి చూపులు జరిగిన ఇంటి వాతావరణన్ని ఇలా వర్ణించాడు.</p>
                    <p>&quot;పక్కనే వాకిట్లో, తులసి కోట పక్కన, దండెం మీద తెల్ల చీర ఒకటి ఆరవేసి ఉంది. వాకిట్లో తోమిన ఇత్తడి గిన్నెలు తడితో మెరుస్తున్నాయి. ఇంటి వెనక మామిడి చెట్టు చీకటిగా, ఆకుపచ్చగా, కనిపిస్తోంది.&quot;</p>
                    <p>&quot; దాని పక్కనే కొబ్బరి చెట్టు ఒకటి నిటారుగా, ఎత్తుగా గంభీరంగా ,మామిడి చెట్టు కోసం ప్రాణాలు ఇవ్వడానికి సిద్ధంగా నిల్చుంది. అస్తమించడానికి తటపటయిస్తూ సూర్యుడు ఆకాశంలో అవతల గుమ్మం దగ్గర నిల్చున్నాడు&quot;</p>
                    <p>పురుషోత్తానికి పెళ్లి చూపుల్లో, పెళ్లికూతురు చూసిన చూపు కలవరపెడుతుంది. పెళ్లిచూపులు ముగిసి, పురుషోత్తం బయలుదేరినప్పుడు, ఆ అమ్మాయి ఎందుకోసమో వీధి నడవలోకి వచ్చి, గుమ్మాన్ని ఓ చేత్తో ఆనుకొని,నిశ్చలంగా అతని వైపు చూస్తుండగా, బండి ముందుకు సాగిపోతుంది.</p>
                    <p>ఎడ్ల బండిలో వెళుతున్న పురుషోత్తానికి, పెళ్లికూతురు తన వైపు అలా చూడడంతో, తాను కొన్నాళ్ల క్రితం జబ్బు పడటం ,బాగా బరువు తగ్గిపోయి సన్నగా తయారవడం, తన బరువు చూసిన నర్సు పిల్ల తన వైపు జాలిగా చూసి, &quot;పర్వాలేదు&quot; నయమైపోతుంది! అంటూ నవ్విన నవ్వుకి, పెళ్లికూతురు చూపుకి ఏమైనా సంబంధం ఉందా? అంటూ మధన పడతాడు.</p>
                    <p>బండి మీద వెళుతున్న పురుషోత్తం ప్రయాణాన్ని, రచయిత ఈ విధంగా వర్ణిస్తున్నాడు.</p>
                    <p>&quot;ఆ సమయంలో ఎక్కడో ఆకాశం దద్దరిల్లింది. తోటలో గాలి గలగలమంది. రివ్వు రివ్వుమంది.పురుషోత్తం ఆకాశం కేసి చూశాడు. తెల్ల మబ్బుల్ని గాలి తుడిచి పారేసింది. ఒకపక్క నల్ల మబ్బులు లావాల విజృంభించి ముందుకు వస్తున్నాయి.రోడ్డు మీద చింత చెట్టు ఈదురుగాలికి తల విసిరి,ఆకాశాన్ని ఎదిరిస్తోంది.&quot;</p>
                    <p>అట్టి సమయంలో, పురుషోత్తం నాలుగు రోడ్ల జంక్షన్ దగ్గర దిగి, ఎదురుగా ఉన్న కమ్మల పాకలోనికి దూరేసరికి వర్షం మరింత పెద్దదైపోయింది.
పాకలో ఉన్న పురుషోత్తానికి , తాతకు మధ్య ఈ రకమైన సంభాషణ జరుగుతుంది.</p>
                    <p>&quot;అయితే బస్సు రాదంటావా&quot; అన్నాడు పురుషోత్తం
&quot;ఆ మాటకొస్తే రైలు గాడినే రాదు&quot; &quot;ముండమోపి, బస్సుకు నేక్కేటి&quot; అంటూ, &quot; పెందలికాడే బైలెల్లి నడిసేసిన అందేద్దువు&quot; &#x27;మరిప్పుడు ఇల్లేదు ఏళ్ళు ఊళ్ళు ఏకమే మరిక, అంటాడు తాత</p>
                    <p>మరో చోట &quot;అగ్గుందా&quot; బాబు అంటాడు తాత.</p>
                    <p>&quot;లేదంటాడు&quot; పురుషోత్తం</p>
                    <p>&quot;ఉండదనే అనుకున్నాల్నే . నీట్లో అగ్ని పుట్టించాలగాని, మరి దొరకదు. తాత దగ్గర వుండే కుర్రాడి గురించి మాట్లాడుతూ</p>
                    <p>&quot;ఈడు జూస్తే ఇంకా రానేదు.&quot;ఎక్కడ టిక్కడిపొనాడో ఎటో? గేటు కాణ్ణుంచి బొగ్గులు పట్టుకొస్తానని పారెళ్లేడు బాబూ, కుర్రాడే గానీ శండశాసన మ్ముండకొడుకులే! ఓరసవేనన్న మాటేటి! దిమదిమలాడుతూ ఏనుగులు దిగేసినా నెక్కసేయడు అంటాడు తాత.</p>
                    <p>తాత మాటలు పట్టించుకోని పురుషోత్తం, తనలో తాను ఆలోచిస్తు ఉంటాడు.</p>
                    <p>&quot;తాను ఎప్పుడూ ఇంతే! చిన్నప్పట్నుంచి చదువుకోకపోతే చెడిపోతావ్, చదువుకో అన్నారు. చదువుకున్నాడు.&quot;
&quot;బుద్ధిగా ఉండకపోతే బాగుపడవు అన్నారు&quot; &quot; బుద్ధిగా ఉంటానని లెంపలు వేసుకున్నాడు&quot; 
&quot;మజా లేని వెధవలు మంచిగానే ఉంటారు అన్నాడోక స్నేహితుడు.&quot; &quot; అవునని ఒప్పుకున్నాడు&quot;. ఇలాగే అన్నీను.</p>
                    <p>ఇలా ఏమి చెయ్యాలో పాలు పోక పురుషోత్తం చాలా అస్థిమితంగా ఉంటాడు. వర్షమా తగ్గటం లేదు.</p>
                    <p>ఇంతలోనే దుకాణంలో తాత, చూరు కింద నుంచి, రోడ్డు వైపు చూసి, &quot; ఆ&quot;; ఒస్తడోస్తన్డు హదిగదీ రేసుకుక్కే! పార్రా! పార్రా! అంటూ ఉత్సాహంతో కేకలు వేస్తాడు. పురుషోత్తం కూడా చూస్తాడు.</p>
                    <p>ఏటి కాలవలా ఉన్న రోడ్డు మీద, ఆరని నిప్పు తునకలా, నీటి మీద బోటులా, చెట్లను చీల్చుకొని, బాట వేసుకొని వస్తున్నట్లుగా కుర్రాడు భుజాన్న మూట వేసుకుని పరిగెట్టుకొని కమ్మలపాక దగ్గరికి వస్తాడు.</p>
                    <p>&quot;వొరసంలో దార్లో సత్తే ఏటిజెద్దువురా? మనవడా! అంటాడు తాత బొగ్గుల మూట విప్పుతూ.</p>
                    <p>&quot;ఒరసవా! మన సంగతెల్దేటి తాతా! ఒరసాన్ని సంపిడిసి పెడతా డి పోతురాజు&quot; అంటూ పొయ్యి విసరడానికి విర్రవీగుతూ వెళ్ళి పోతాడు కుర్రవాడు.</p>
                    <p>ఇది చూస్తున్న పురుషోత్తం పాకలో పాతుకుపోయినట్లు నిల్చుండిపోయాడు..</p>
                    <p>అంతవరకు పురుషోత్తం వెంట తరిమిన పెళ్లి కూతురు చూపు, ఆ క్షణంలో అతని ముందుకు వచ్చి మూర్తిభవించి నిలుచున్నట్లు అనిపిస్తుంది పురుషోత్తానికి. ఆమె చూపు, ఆనాడు నర్సు నవ్విన లేనవ్వు, చిగిర్చిన మామిడి మొక్క, ఎగసిన కొబ్బరి చెట్టు; ఈదురుగాలి, హోరున వర్షం; నీటిలో నిప్పు, మనిషిలో జ్వాల - అన్ని అతనికి అర్థమయేయి.
అర్ధయుక్తంగా, స్పష్టంగా, తెరమీద కథలా అతనికికంత బోధపడింది.</p>
                    <p>కొంతసేపటి తరువాత,అటు ఇటు హడావుడిగా తిరుగుతున్న తాత, మనవడిని పిలిచి ఒరేయ్! పోతురాజు! &quot; ఇప్పు డిప్పు డిక్కడున్నాడు చిటీబా బెక్కడికి పోనాడ్రా?&quot; అనడుగుతాడు.</p>
                    <p>&quot;అడుగోనని&quot; రోడ్డు వైపు చూపుతాడు పోతురాజు.</p>
                    <p>&quot;ఏటి!! పప్పు ముద్దనా సతికిలబడిపోన్ డు; ఆ! ఆ! కదిన్నాడే అంటూ మోకాళ్లు వంచి, వీపు విరిచి చూరు లోంచి పైకి చూస్తాడు తాత.</p>
                    <p>మసక చీకట్లో, తిన్నగా సూటిగా, ఈదురుగాలి కెదురుగా వర్షాన్ని సరకు చేయకుండా, తెరల్ని ఛేదించుకుంటూ చక చకా ముందుకు వెళ్ళిపోతుంటాడు పురుషోత్తం.</p>
                    <p>అతన్ని చూసి తల పంకించి, హసించి, &quot;సెబాసా&quot; అని మెచ్చుకుంటాడు దుకాణం తాత.</p>
                    <p>కథ ఇక్కడితో ముగుస్తుంది.</p>
                    <p>కథలో 12 ఏళ్ల కుర్రాడి తెగువుతనాన్ని, ఆనాటి కాలంలో ప్రతిదానికి తల ఊపే ఒక 25 ఏళ్ల యువకుడికి, ఏమి చేయాలన్నా సందిగ్ధపడే మనస్తత్వాన్ని, వయసు పండిన తాత యొక్క అనుభవ సారాన్ని, అప్పటి కాలంలో ఒక సగటు పల్లెటూరి ఆడపిల్ల మనోభావాలను, యవ్వనంలో ఉన్న నర్సు పిల్ల కరుణాభావాన్ని, ఉత్కంఠ కలిగించే వర్షపు వాతావరణంలో, ఉత్తరాంధ్ర మండలికంలో, ఆకాశంలో మెరుపు మెరిసినంత సమయంలోనే ఒక యువకుడికి కలిగిన స్ఫూర్తిని, అద్భుతమైన రీతిలో, ఎంతో భావగర్బితంగా కథలో చెప్పుకొచ్చారు, రాచకొండ విశ్వనాథ శాస్త్రి గారు.</p>
                    <p>వారి కథని సమీక్ష చేసేంత అర్హత నాకు లేనప్పటికీ, ఈ కథ చదవడం ద్వారా కథా రచనలో పాటించవలసిన ఎన్నో మెలుకువలు నేను నేర్చుకున్నాను.</p>
                    <p>స్వస్తి
రవి కావూరు….</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి గరి కథలు. అన్ని హక్కులు సురక్షితం.</p>
        </div>
    </footer>
</body>
</html>