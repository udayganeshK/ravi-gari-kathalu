<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>చార్ధామ్ యాత్ర - రవి గరి కథలు</title>
    <meta name="description" content="చార్ ధాం యాత్ర
 (సెప్టెంబరు 16నుండి 27 వరకు)">
    <meta property="og:title" content="చార్ధామ్ యాత్ర - రవి గరి కథలు">
    <meta property="og:description" content="చార్ ధాం యాత్ర
 (సెప్టెంబరు 16నుండి 27 వరకు)">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి గరి కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">చార్ధామ్ యాత్ర</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">long</span>
                        </div>
                    </div>
                </header>
                
                <div class="story-body">
                    <p>చార్ ధాం యాత్ర
 (సెప్టెంబరు 16నుండి 27 వరకు)</p>
                    <p>మేము 20 మంది సీనియర్ సిటిజన్ యాత్రికులము సెప్టెంబర్ 16 నుండి సెప్టెంబర్ 27 వరకు, అంటే 
11 రాత్రులు 12 పగళ్ళు, కలిగిన హరిద్వార్ యమునోత్రి, గంగోత్రి, కేదార్నాథ్ బద్రీనాథ్ ఋషికేశ్ చార్ ధాం యాత్రను పూర్తి చేసేము.</p>
                    <p>మా యాత్ర అనుభవాలు, చార్ ధాం యాత్ర చేద్దామనుకునే వారికి ఉపయుక్తంగా ఉంటుందని భావించి, మా యాత్ర విశేషాలూ మీతో పంచుకుంటున్నాను.</p>
                    <p>మా యాత్ర సెప్టెంబర్ 16 న విశాఖపట్నం నుండి ప్రారంభమయ్యింది.</p>
                    <p>మొదటి రోజు సెప్టెంబర్ 16వ తేదీన మేము విశాఖపట్నం నుండి ఇండిగో విమానంలో ఉదయం 8:40కి ఢిల్లీకి బయలుదేరాము. విశాఖపట్నం నుండి ఢిల్లీ విమానం ప్రయాణం గంటా 55 నిమిషాలు.</p>
                    <p>అయితే ఢిల్లీ విమానాశ్రయంలో విమానాల రద్దీ వలన మేము ఢిల్లీ వెళ్లేసరికి సుమారు మధ్యాహ్నం 11:30 అయ్యింది.</p>
                    <p>మేము ఎంచుకున్న యాత్ర సంస్థ వారు, మేము ఢిల్లీ చేరగానే మమ్మల్ని విమానాశ్రయంలో రిసీవ్ చేసుకుని, అప్పటికే సిద్ధం చేసిన రెండు మినీ బస్సులలో,
మా మొదటి మజిలీ అయిన హరిద్వార్ కు తీసుకు వెళ్లారు.</p>
                    <p>ఢిల్లీ నుంచి చార్ధామ్ యాత్ర చేసేవారు మొదటగా హరిద్వార్, హరిద్వార్ నుండి యమునోత్రి,యమునోత్రి నుండి గంగోత్రి, గంగోత్రి నుండి కేదార్నాథ్, కేదార్నాథ్ నుండి బద్రీనాథ్,బద్రీనాథ్ నుండి తిరిగి హరిద్వార్ కు చేరుకొని అక్కడనుండి తిరుగు ప్రయాణం మొదలెడతారు.</p>
                    <p>ఢిల్లీ నుండి హరిద్వార్ కు 200 కిలోమీటర్లు. కొన్నిచోట్ల రెండు లైన్లు మరికొన్నిచోట్ల మూడు లైన్ల రహదారిలో ప్రయాణం సాఫీగా సాగిపోతుంది.</p>
                    <p>ఢిల్లీ నుండి హరిద్వార్ కు ప్రయాణం చేసే దారిలో మనకు మీరట్ ,ముజఫర్ నగర్ మొదలైన పురాతన పట్టణాల మీదుగా వెళతాము.</p>
                    <p>ఢిల్లీ నుండి బయలుదేరిన కొంతసేపటికి, మీరట్ పట్టణ శివార్లలో మధ్యాహ్నం భోజనాలు చేసి హరిద్వార్ చేరుకునేసరికి, సాయంత్రం 4:30 అయ్యింది.</p>
                    <p>హరిద్వార్ లో చేయదగ్గ పనులు గంగా నదిలో స్నానం,
ఎంతో విశేషంగా చెప్పుకునే సాయంత్రం వేళ గంగ నదీ తీరాన గంగ మాతకు హారతి,అలాగే గంగానదిని అనుకొని కొండమీద వెలిసియున్న త్రిశక్తి మానస దేవి మాత ఆలయ దర్శనం. ఇవి కాక ఎన్నో చిన్న చిన్న దర్శనీయ ప్రాంతాలు ఉన్నాయి. మా యాత్రలో అవి పెట్టుకోలేదు.</p>
                    <p>మా బస్సులను గంగా హారతి ఇచ్చే ప్రదేశానికి దగ్గరలో ఉన్న పెయిడ్ పార్కింగ్ స్థలంలో నిలిపారు.</p>
                    <p>మేమందరము గంగా నదిలో పుణ్యస్నానాలు చేసి తదుపరి గంగా మాతకు హారతి ఇచ్చే సమయానికి హారతి ఇచ్చే ప్రాంతానికి చేరుకుని అక్కడ గంగా హారతి విశేష కార్యక్రమాన్ని చూసాము.</p>
                    <p>మానసా దేవి ఆలయాన్ని దర్శించడానికి సరిపోయినంత సమయం లేనందున తిరుగు ప్రయాణంలో ఎటు హరిద్వార్లో దిగుతాం కాబట్టి, అప్పుడు మానసా దేవి ఆలయ సందర్శన చేసుకుందామని అనుకున్నాము. తరువాత మేము మా యాత్ర సంస్థ వారు ఏర్పాటు చేసిన అధితి గృహానికి చేరుకున్నాము.</p>
                    <p>రాత్రి ఫలహారాలు ముగించిన తరువాత, మా యాత్ర నిర్వాహకుడు మాతో మరుసటి రోజు కార్యక్రమాన్ని వివరిస్తూ, మరునాడు ఉదయం అందరం యమునోత్రికి బయలుదేరుతున్నమని, యమునోత్రికి 50 కిలోమీటర్ల దూరంలో అంటే బార్కోట్ అనే గ్రామంలో రాత్రి బస చేస్తామని చెప్పారు.</p>
                    <p>ఇక్కడి నుంచి చేయబోయే తదుపరి ప్రయాణం అంత కొండల మీదే ఉంటుందని,,రహదారులు అంత బాగోవని, నెమ్మదిగా వెళ్ళవలసి ఉంటుందని,మాకు ముందుగానే చెప్పి, మమ్ములను 17వ తారీకు ఉదయం ఐదు గంటలకే యమునోత్రి ప్రయాణానికి సిద్ధం కమ్మన్నారు.</p>
                    <p>17 సెప్టెంబర్: యాత్రలో రెండవ రోజు: హరిద్వార్ నుండి బార్కోట్ ప్రయాణం, రాత్రి బార్కొట్ లో విశ్రాంతి.</p>
                    <p>ఈరోజు ఉదయాన్నే హోటల్ వారు అందించిన ఉదయపు ఫలహారాలను స్వీకరించి హరిద్వార్ నుండి బార్కోటికి ప్రయాణం మొదలెట్టాం.</p>
                    <p>హరిద్వార్ నుండి బార్కోటకు 150 కిలోమీటర్ల ప్రయాణము.</p>
                    <p>చార్ధామ్ యాత్రకు ఉన్న రద్దీ దృష్ట్యా, యాత్రికుల సౌకర్యార్థం దారి పొడుగునా ఎక్కడికక్కడ 
కాఫీ దుకాణాలు, ఫలహారశాలలు భోజనశాలలు, శౌచాలయాలు కనిపించాయి. ఇక్కడ అంతా హిందీలోనే మాట్లాడతారు.</p>
                    <p>ఇక్కడ చెప్పుకోవలసిన విషయం ఏమంటే,మనము ఉత్తరాది రాష్ట్రంలో పర్యటన చేస్తున్నాము. వారి ఆహారపు అలవాట్లు వేరు. వారు ముఖ్యంగా రోటీలు పరాటాలు దానికి తగ్గ కూరలు, పెరుగు తింటారు.</p>
                    <p>మనం అడిగితే అన్నం కూడా వడ్డిస్తారు. కానీ బియ్యం మనం తినే మాదిరిగా ఉండవు. పెరుగు కూడా పుల్లగా తింటారు. అందువలన ప్రయాణం చేసే పెద్దవారు, 
ఈ విషయాలను ముందుగానే దృష్టిలో పెట్టుకుంటే, తర్వాత ప్రయాణంలో వారికి అసంతృప్తి ఎదురవ్వదు.</p>
                    <p>యమునోత్రి వెళుతున్న మార్గమధ్యంలో హరిద్వార్ నుండి రిషికేశ్ కి 29 కిలోమీటర్లని వ్రాసి ఉంది. మేము హరిద్వార్ నుండి బయలుదేరి, రిషికేశ్ 15 కిలోమీటర్ల దూరంలో ఉందనగా దారి విడిపోయి, మా ప్రయాణం డెహ్రాడూన్ వైపు సాగింది.</p>
                    <p>డెహ్రాడూన్ ఉత్తరాఖండ్ రాష్ట్ర రాజధాని. ఆ పురాతన నగరం గుండా ప్రయాణించిన తరువాత, ఐఏఎస్ అధికారులకు శిక్షణ ఇచ్చే ముస్సోరి పట్టణం మీదుగా మా ప్రయాణం సాగింది. దారిలో ప్రసిద్ధి చెందిన కెంప్టీ వాటర్ ఫాల్స్ కూడా చూసే అవకాశం దక్కింది.</p>
                    <p>ఆ తరువాత సాయంత్రం ఏడు గంటల వేళ మేము బార్కోట్ శివారులో ఉన్న &quot; అధర్వ&quot; అనే టూరిజం రిసార్ట్లో రాత్రి బస చేసాము. ఇక్కడ క్యాంపింగ్ టెంట్లు వేశారు. చుట్టూ కొండలు, పక్కనే ప్రవహిస్తున్న యమునా నది పాయ యొక్క గల గల శబ్దాలు, 
ఆ పర్వతాలలో పెంచుతున్న దేవదారు వృక్షాల ప్రకృతి సౌందర్యం నడుమ ఆ రాత్రి విశ్రాంతి తీసుకున్నాము.</p>
                    <p>18 సెప్టెంబర్: యాత్రలో మూడవ రోజు: బార్కొట్ నుండి యమునోత్రికి ప్రయాణం, తిరిగి రాత్రి బార్కొట్ చేరుకొని అదే కాటేజిలో విశ్రాంతి.</p>
                    <p>ప్రయాణంలో మూడో రోజు ఉదయం ఐదు గంటలకే బయలుదేరి మేము బార్కోటికి 50 కిలోమీటర్ల దూరంలో ఉన్న జానకి చట్టి అనే ఒక చిన్న గ్రామానికి చేరుకున్నాం. మేము వెళ్లేసరికి ఉదయం ఎనిమిది గంటలు అయ్యింది.ఇక్కడ నుంచి యమునోత్రి ఆలయానికి ఆరు కిలోమీటర్ల దూరం.</p>
                    <p>సుమారు పదివేల అడుగుల ఎత్తులో ఉన్నటువంటి యమునోత్రి దేవాలయాన్ని చేరుకోవడానికి అప్పటికే పెద్ద సంఖ్యలో భక్తులు జానకి చట్టి కి చేరుకున్నారు.</p>
                    <p>మా బస్సు అక్కడ బస్ కాంప్లెక్స్ లో ఆగగానే, యమునోత్రి ఆలయానికి తీసుకెళ్తామంటు వంద మందికి పైగానే గుర్రాలు వాళ్ళు, భుజం వెనక కూర్చోబెట్టుకొని తీసుకెళ్లే మనుషులు, డోలి/పల్లకీల వాళ్ళు, అందరూ చుట్టుముట్టి మేము తీసుకెళ్తాం! మేము తీసుకెళ్తామంటూ! హడావిడి చేశారు.</p>
                    <p>ఇక్కడ యమునోత్రి కొండమీదికి తీసుకు వెళ్లడానికి మూడు రకాలైన సదుపాయాలు ఉన్నాయి ఒకటి గుర్రం గుర్రం మీద రానుపోను 2000 రూపాయలు తీసుకుంటున్నారు రెండు బుట్టలో కూర్చోబెట్టి వీపు మీద మోసుకొని తీసుకుని వెళ్లడం దీనికి రెండు వేల రూపాయలు. నలుగురు మోసే పల్లకి ఐదువేల రూపాయలు. చాలామంది యువతి యువకులు మధ్య వయసుకులవారు చేతి కర్ర సాయంతో కొండ ఎక్కడం చూసాము.</p>
                    <p>మేము డోలి ఎంచుకున్నాము.</p>
                    <p>డోలి వాళ్ళు మమ్మల్ని ఆ కొండల మధ్యలో ఉన్న ఇరుకైన రహదారిలో తీసుకువెళ్లారు. ఒకపక్క గుర్రాలు మరొక పక్క డోలీలు, ఇంకొక పక్క మనుషులు వీటన్నిటి మధ్య నుంచి సుమారు 6 కిలోమీటర్ల దూరంన్ని రెండు గంటల పాటు ప్రయాణం చేసి యమునోత్రికి చేరుకున్నాం.</p>
                    <p>యమునా నది, ఎత్తైన హిమాలయ పర్వత సానువుల్లో పుట్టి, ఈ యమునోత్రి దేవాలయం సమీపంలో ఉదృతంగా ప్రవహిస్తూ ఉంటుంది. ఆ ప్రవాహం ఒడ్డున నా స్నానం చేయడానికి తగినంత సదుపాయం లేకపోవడం చేత, యమునా నది చాలా ఉదృతంగా ప్రవహిస్తూ ఉండడం చేత మేము నదీ స్నానం చేయలేకపోయాము. తల మీద నీళ్లు జల్లుకొని ఆలయంలోకి ప్రవేశించాము.</p>
                    <p>ఆలయం ప్రాంగణంలో స్త్రీలు పురుషులు స్నానాలు చేయడానికి వేడి నీటి బుగ్గలు ఉన్నాయి.వాటిలో మునిగి బట్టలు మార్చుకొని యమునా మాతని దర్శించుకున్నాము. సమీపంలో ఉన్న ఉపాలయాలను కూడా దర్శించుకుని మరల మమ్మల్ని తీసుకువచ్చిన పల్లకిబోయిలతోనే వెనక్కి బయలుదేరాము. తిరుగు ప్రయాణం గంటలోనే ముగిసింది.</p>
                    <p>జానకి చట్టీ చిన్న గ్రామం. భోజన సదుపాయాలు హెచ్చుగా లేవు. దొరికినదేదో తిని మా వాహనంలో సాయంత్రం ఆరు కల్లా మళ్లీ భార్కోట్ లో మా కాటేజీ కి చేరుకున్నాము.</p>
                    <p>మా టూర్ సమన్వయ అధికారి మా తదుపరి ప్రయాణం గంగోత్రి అని, అందుకోసం బార్కోట్ నుండి ఉత్తర కాశీ ప్రయాణమవుతామని, ఉత్తర కాశీలో రాత్రి బస చేసి ఆ మరునాడు గంగోత్రి వెళ్తామని చెప్పాడు.</p>
                    <p>గంగోత్రి కేదార్నాథ్ బద్రీనాథ్ విశేషాలు రేపు…</p>
                    <p>స్వస్తి 
రవి కావూరు.</p>
                    <p>చార్ ధాం యాత్ర: రెండవ భాగం</p>
                    <p>మొదటి భాగంలో మేము విశాఖపట్నం నుండి బయలుదేరి ఢిల్లీ మీదుగా హరిద్వార్ చేరుకొని, అక్కడి నుండి బార్కోట్, బార్కోట్ నుండి యమునోత్రి, యమునోత్రి నుండి తిరిగి బార్కోట్ చేరుకోవడం వరకు తెలియజేశాను.</p>
                    <p>మా చార్ధామ్ యాత్ర లో నాలుగవ రోజు అంటే సెప్టెంబర్ 19న మేము బార్కోట్ విడిచిపెట్టి గంగోత్రి సందర్శించడానికి ఉత్తర కాశి క్షేత్రానికి చేరుకున్నాము.</p>
                    <p>బార్కోట్ నుండి ఉత్తర కాశీకి 82 కిలోమీటర్ల దూరం. అంతా గర్వాల్ హిమాలయ పర్వతశ్రేణుల గుండా ప్రయాణం. విశాలమైన రోడ్లు, ఎత్తైన దేవదారు వృక్షాలు ఆకాశాన్ని అంటుతూ కనబడ్డాయి. ఈ 82 కిలోమీటర్ల రహదారిని చక్కగా నిర్వహిస్తున్నారు.</p>
                    <p>మార్గమధ్యంలో మేము, ఉత్తర కాశీ జిల్లాలోని నాగాల్ అనే గ్రామ సమీపంలో పట్టి భద్రార్సు అనే ప్రాంతంలో ఒక గుహలో వేంచేసి ఉన్న ప్రకటీశ్వర్ పంచానన్ మహాదేవ్ శివ గుహ అనే చోట ఐదు ముఖములు కలిగిన పరమ శివుని దర్శనం చేసుకున్నాం.</p>
                    <p>ఆ గుహ 500 అడుగు ఎత్తులో ఉంది. గుహలో ఉన్న పరమశివుని దర్శించుకోవడానికి దాదాపు పాకుతూనే వెళ్ళాము. ఆ పర్వత శ్రేణులలో, ప్రకృతి అందాల నడుమ పరమశివుని దర్శనం ఎంతో ఆనందాన్ని కలిగించింది</p>
                    <p>మేము ఉత్తర కాశికి చేరుకునేసరికి మధ్యాహ్నం రెండు గంటలయింది. ఉత్తర కాశి ఉత్తరాఖండ్ రాష్ట్రంలో ఒక ముఖ్య పట్టణం. భాగీరధి నది 
ఈ పట్టణం గుండ ప్రవహిస్తోంది. ఇక్కడే ప్రసిద్ధ విశ్వనాథ మందిరంలో. విశ్వనాథుడు కొలువైయున్నాడు. అలాగే స్వయంభు త్రిశూలం కూడా ఇక్కడ ఉంది.</p>
                    <p>విశ్వనాధుని దర్శించుకుని, స్వయంభూ త్రిశూలాన్ని దర్శనం చేసుకుని, మన ఆంధ్ర భోజనం దొరుకుతుందేమో అని ఆశగా తిరిగాము. భోజనం దొరకలేదు గాని, చిన్న హోటల్లో ఈ ప్రాంతంలో అరుదుగా దొరికే, దోశ తిని,ఉత్తర కాశీలో మాకు ఇవ్వబడిన &quot;ది గ్రేట్ గంగ&quot; అనే హోటల్లో రాత్రి బస చేసాము.</p>
                    <p>మా హోటల్ ఎదురుగానే, భాగీరధి నది వడివడిగా ప్రవహిస్తోంది. మాలో కొందరు సాహసించి నది ఒడ్డున స్నానం చేశారు.</p>
                    <p>యాత్రలో 5వ రోజు సెప్టెంబర్ 20 వ తేదీ.</p>
                    <p>ఈ రోజు ఉదయం 6 గంటలకే మేము ఉత్తరకాశి నుండి గంగోత్రికి బయలుదేరాము. ఉత్తర కాశి నుండి గంగోత్రి 100 కిలోమీటర్లు దూరం. కానీ రహదారి బాగా పాడై ఉండడం వలన ప్రయాణం ఐదు గంటలు పట్టింది. దారి పొడుగునా గంగా నది కనబడుతూనే ఉంది. 
మా ప్రయాణమంతా పదివేల అడుగుల ఎత్తులోనే జరిగింది.</p>
                    <p>ఈ శిఖరాలపై ఉత్తరాఖండ్ ప్రభుత్వం వారు, పెద్ద ఎత్తున చెట్లు పెంచుతున్నారు. జోరుగా ప్రవహించే భాగీరధి నదీ ప్రవాహాన్ని ఉత్తర కాశి వద్ద వడిసి పట్టి హైడ్రో ఎలక్ట్రిక్ ప్రాజెక్ట్ స్థాపించి విద్యుత్తును ఉత్పత్తి చేస్తున్నారు.</p>
                    <p>మేం గంగోత్రి చేరుకునేసరికి ఉదయం 11:00 అయింది. అప్పటికే భక్తుల రాకతో గంగోత్రి దేవాలయ పరిసరాలు హడావిడిగా ఉన్నాయి. మేము స్నానాల ఘాట్లో పవిత్ర గంగా నదిలో స్నానం చేసి, సమీపంలోనే ఉన్న శివాలయాన్ని, గంగామాత దేవాలయాన్ని దర్శించుకున్నాము. గంగా నది తీరంలో పితృదేవతలకి తర్పణాలు వదిలాము.</p>
                    <p>ఇక్కడ పూజారులు చాలా సౌమ్యంగా, ఇచ్చిన దక్షిణ తీసుకొని తర్పణ పూజా కార్యక్రమాలు నిర్వహిస్తున్నారు. కొన్నిచోట్ల లాగా, ఇక్కడ ఎక్కువ డబ్బులు అడగడం, హడావిడి చేయడం చూడలేదు.</p>
                    <p>భారతీయులందరూ అత్యంత పవిత్రంగా భావించే గంగ మాత జన్మస్థలాన్ని దర్శించడం, ఇక్కడ పుణ్యస్నానాలు ఆచరించడం, జీవితంలో ఒక మరుపురాని అనుభూతిగా మిగిలిపోయింది. హిమనదం నుండి ఉత్తుంగ తరంగయై,పరవళ్లు తొక్కుతు ప్రవహిస్తున్న గంగ నది జలాలు వేళ్ళు కొంకర్లు పోయేంత చల్లగా ఉన్నాయి.</p>
                    <p>తిరుగు ప్రయాణంలో మేము ఆ పర్వత సానువుల్లో ఆపిల్ పళ్ళ సాగును గమనించాము. కిలో యాపిల్ పండ్ల ఖరీదు 70 రూపాయలే ఇక్కడ.</p>
                    <p>సాయంత్రానికి మరల ఉత్తర కాశీలోని మా హోటల్ కి చేరుకున్నాము.</p>
                    <p>మా పర్యటన సమన్వయకర్త, ఆ మర్నాడు ఉదయం గుప్తకాశీకి ప్రయాణం ఉందని, గుప్త కాశీలో రాత్రి బస చేసి, మర్నాడు కేదార్నాథ్ కి వెళ్లడానికి బేస్ క్యాంప్ అయిన గౌరీకుండ్ కి వెళ్లవలసి ఉంటుందని అందువలన ఉదయాన్నే తొందరగా బయలుదేరవలసి ఉందని చెప్పారు.</p>
                    <p>గుప్త కాశీ నుండి కేదార్నాథ్, తిరిగి గుప్తా కాశీకి చేరుకోవడం వివరాలు మూడవ భాగంలో…</p>
                    <p>స్వస్తి</p>
                    <p>రవి కావూరు….</p>
                    <p>చార్ ధాం యాత్ర 3 వ భాగం</p>
                    <p>ఒకటవ రెండవ భాగాలలో, మేము విశాఖపట్నం నుంచి ఢిల్లీ, ఢిల్లీ నుంచి హరిద్వార్, హరిద్వార్ నుండి యమునోత్రి, యమునోత్రి నుండి గంగోత్రి వరకు జరిగిన మా యాత్ర విశేషాలు వివరించాను</p>
                    <p>యాత్రలో ఆరవ రోజు 21 సెప్టెంబర్ 2023</p>
                    <p>మేము ఆరో రోజు ఉత్తర కాశీ నుండి గుప్త కాశికి బయలుదేరాం.</p>
                    <p>ఉత్తర కాశీ నుండి గుప్త కాశికి 195 కిలోమీటర్లు. 
ఉత్తర కాశీ నుండి గుప్త కాశీ వచ్చే రహదారిలో ఈ పర్వత ప్రాంతాల వ్యవసాయదారులు, ఏమాత్రం వ్యవసాయ యోగ్యమైన భూమి వున్న, ఆ భూమిలో గోధుమ పంటలు పండించడం చూశాము. వారి శ్రమైక జీవన సౌందర్యం కళ్ళకు కట్టినట్టు కనపడింది.</p>
                    <p>మార్గ మధ్యములో గుప్త కాశికి కొంత దూరంలో, అగస్త్యముని పురము అనే ఊరుని దాటుకొని వచ్చాము. అగస్త్య మహాముని ఈ ప్రాంతానికి చెందిన వారని అక్కడ గ్రామపంచాయతీ వారు వ్రాసిన బోర్డు ద్వారా తెలిసింది.</p>
                    <p>ఉత్తర కాశీ నుండి గుప్త కాశీ వరకు ఉన్న రహదారి, గతంలో కురిసిన వర్షాల వలన బాగా పాడైపోయింది. ప్రయాణం నెమ్మదిగా సాగింది. ఆ కారణం చేత ఉదయం 6 గంటలకు బయలుదేరిన వుత్తర కాశీ నుంచి గుప్త కాశి చేరుకునేసరికి రాత్రి 7 గంటల సమయం అయ్యింది.</p>
                    <p>గుప్త కాశీ గార్వల్ హిమాలయ పర్వత ప్రాంతాల మీద నెలకొన్న ఒక పెద్ద పట్టణం. పాండవులు శివ దర్శనం కావాలని కోరుకుంటే మహేశ్వరుడు ఎద్దు రూపంలో గుప్తంగా కనిపించినందున ఈ పట్టణాన్ని గుప్తకాశి అంటారని అక్కడ స్థానికులు చెప్పారు.</p>
                    <p>ఈ పట్టణంలో నుంచి మనము కేదార్నాథ్ బద్రీనాథ్ ధామ్ మొదలైన పుణ్య ప్రదేశాలని దర్శించవచ్చు. మేము బార్కొట్లో బసచేసిన అద్వైత వారి క్యాంప్ కాటేజీలులోనే ఇక్కడ కూడ రాత్రి బస చేశాం.</p>
                    <p>యాత్రలో ఏడవ రోజు 22 సెప్టెంబర్ 2023.</p>
                    <p>మా యాత్ర బృందంలో 20 మంది సభ్యులు ఉండగా మాలో ఏడుగురికి హెలికాప్టర్ లో వెళ్లడానికి ముందుగా రిజర్వేషన్ చేసుకున్న కారణంగా, మిగిలిన 13 మంది సభ్యులు 22వ తారీకు ఉదయాన్నే నాలుగు గంటలకు గుప్త కాశీ నుండి బయలుదేరి అక్కడికి 16 కిలోమీటర్ల దూరంలో ఉందా గౌరీ కుండ్ అనే బేస్ క్యాంప్ కి చేరుకున్నారు.</p>
                    <p>గౌరీకుండ్ నుండి కేదార్నాథ్ దేవాలయానికి 21 కిలోమీటర్ల దూరం. ఈ ప్రయాణమంతా ఎత్తయిన కొండల మీదుగా సాగుతుంది. ఇక్కడ కూడా పల్లకిలో కేదార్నాథ్ ఆలయం తీసుకువెళ్లడానికి ఒకవైపు 8,000 గుర్రానికైతే 4000 బుట్టలో కూర్చోబెట్టి తీసుకువెళ్లడానికి 2000 రూపాయలు తీసుకుంటున్నారు.</p>
                    <p>మేము హెలికాప్టర్ లో వెళ్లడానికి ఏర్పాటు చేసుకున్నందున. ఉదయపు పలహారం చేసి హెలిపేడ్ కు బయల్దేరాం. గుప్త కాశీలో కేదార్నాథ్- బద్రీనాథ్ వెళ్లడానికి హెలికాప్టర్ సర్వీసులు ఉన్నాయి.</p>
                    <p>ఉత్తర కాశీ సమీపంలో నాలుగు హెలిపాడ్లు ఉన్నాయి. ఒక హెలిపాడ్ ఉత్తర కాశి ఊర్లోనే ఉంది. రెండవ హెలిపాడ్ &quot;ఫాట&quot; అనే చోట, సిర్శా అనే ప్రాంతంలో మూడవ హెలిపేడ్ అలాగే సీతాపూర్ అనే ప్రాంతంలో నాల్గవ ఒక హెలిపేడ్ ఉన్నాయి. వీటి వివరాలు అన్నీ కూడా ఉత్తరాఖండ్ టూరిజం డిపార్ట్మెంట్ వెబ్ సైట్ లో చెప్పబడి ఉన్నాయి.</p>
                    <p>మేము అంతకుముందే రిజర్వు చేసుకున్న సిర్శ హెలిపాడ్ లో క్యాస్ట్రాల్ ఏవియేషన్ వారు ఏర్పాటు చేసిన హెలిపాడ్ కి చేరుకున్నాం. ఇక్కడ ఈ హెలికాప్టర్ సమయాలు ప్రతి మూడు గంటలకి కేటాయిస్తారు.</p>
                    <p>ఉదయం 6 నుండి 9 వరకు 9 నుండి 12, 12 నుంచి 3 3 నుంచి 6 ఈ విధంగా వాళ్ళు టైం స్లాట్స్ పెట్టారు.</p>
                    <p>మా టైమ్స్ స్లాట్ మధ్యాహ్నం మూడు నుంచి 6 వరకు. మేము 12 గంటలకే హెలిప్యాడ్ కి చేరుకున్నాం. మా హెలిపాడ్ దగ్గర వాతావరణం బాగున్న, కేదార్నాథ్ 
హెలిప్యాడ్ లో వాతావరణం బాగులేక పోవడం వలన అంటే బాగా మేఘాలు, పొగ మంచు కమ్ముకోవడం వలన అక్కడినుంచి హెలికాప్టర్లు తిరిగి రావడం ఆలస్యమయ్యింది.</p>
                    <p>అందువలన మా ముందు వెళ్లవలసిన వాళ్లు కూడా వెయిటింగ్ లో ఉండిపోయారు. సాయంత్రం 5:00 గంటల వేళ మాకు ఇంకా ఆ రోజుకి హెలికాప్టర్ ద్వారా కేదార్నాథ్ వెళ్లి అవకాశాలు చాలా మృగ్యమని తెలుసుకొని మేము చేసుకున్న రిజర్వేషన్ క్యాన్సిల్ చేసుకుని, రిఫండ్ పెట్టుకొని మళ్ళీ ఒక టాక్సీ బుక్ చేసుకుని అద్వైత క్యాంప్ కి చేరుకున్నాం.</p>
                    <p>ఎంతగానో ఎదురు చూసిన కేదారేశ్వర స్వామి వారి దర్శనం జరగనందుకు మా నలుగురికి ఎంతో నిరాశ నిస్పృహ కలిగింది. స్వామి మాకు ఎందుకు దర్శన భాగ్యం కల్పించలేదని పరి పరి విధాల బాధపడ్డాము.</p>
                    <p>మాతోపాటు వచ్చి నడక మార్గం ద్వారా బయలుదేరిన మిగతా 13 మంది కేదార్నాథ్ లో పరమశివుని దర్శనం చేసుకున్నారు. వారిలో కొందరు మేము రాలేకపోయినందుకు చాలా బాధపడి, వీడియో కాల్ ద్వారా మాకు కేదార్నాథ్ ఆలయ ప్రాంగణాన్ని, అక్కడ జన సందోహాన్ని చూపించారు. అదే మాకు దక్కిన భాగ్యమని సరిపెట్టుకున్నాము.</p>
                    <p>హెలికాప్టర్ సర్వీసు ఉన్న, అది ఉదయం వేళల్లో లభ్యమైతేనే తీసుకోవడం మంచిదని,మధ్యాహ్నం నుంచి మేము వెళ్లిన సెప్టెంబర్ నెలలో ఉన్న వాతావరణ పరిస్థితులు కారణంగా సర్వీసులు నడవవని అక్కడ స్థానికులు చెప్పారు.</p>
                    <p>యాత్రలో ఎనిమిదవ రోజు 23 సెప్టెంబర్</p>
                    <p>8వ రోజున మేము నాలుగురము కాటేజీలకే పరిమితమయ్యాం. కేదార్నాథ్ స్వామిని దర్శించుకోలేక పోయామని బాధ వెంట తరుముతున్న కూడా అంతా దైవేచ్చ అని సరిపెట్టుకున్నాము.</p>
                    <p>కాలినడకన వెళ్లిన, మా మిగతా బృంద సభ్యులు తిరుగు ప్రయాణంలో రాత్రి 10 గంటలకు కాటేజీలకు చేరుకున్నారు. తిరుగు ప్రయాణం చాలా కష్టమైందని అప్పటికప్పుడు పడిన వర్షాలు, గుర్రాలు అడ్డదిడ్డంగా పరిగెట్టడం మొదలైన కారణాల చేత, చాలా ప్రయాసపడ్డామని చెప్పారు. అయినా కేదార్ నాధుని దర్శనం వల్ల పడిన కష్టమంతా మర్చిపోయామని చెప్పారు.</p>
                    <p>అలా మా ఎనిమిదవ రోజు యాత్ర ముగిసింది.
తదుపరి మజిలీ బద్రీనాథ్ విశేషాలు రేపు మీకోసం.</p>
                    <p>చార్ ధాం యాత్ర 4 వ భాగం</p>
                    <p>ఒకటవ రెండవ మూడవ భాగాలలో, మేము విశాఖపట్నం నుంచి ఢిల్లీ, ఢిల్లీ నుంచి హరిద్వార్, హరిద్వార్ నుండి యమునోత్రి, యమునోత్రి నుండి గంగోత్రి వరకు గంగోత్రి నుండి కేదార్నాథ్ వరకు జరిగిన మా యాత్ర విశేషాలు వివరించాను.</p>
                    <p>యాత్రలో తొమ్మిదవ రోజు 24 సెప్టెంబర్</p>
                    <p>కేదార్నాథ్ యాత్ర ముగిసిన తర్వాత మా తదుపరి మజిలీ అయిన బద్రీనాథ్ వైపు కొనసాగింది.</p>
                    <p>గుప్త కాశీలో అద్వాంత క్యాంప్ కాటేజీలు విడిచిపెట్టి బద్రీనాథ్ వైపు వెళుతున్న మార్గంలో గుప్త కాశీలోనే మహా శివుని మందిరం ఒకటి ఉంది. ఇది పాండవులు కట్టించిన గుడి అంటారు. అక్కడ రెండు నీటి ధారలు నిరంతరం ప్రవహిస్తూ ఉంటాయి. ఆ నీటి దారలలో నీటితో పరమేశ్వరునికి అభిషేకం చేసుకుని బద్రీనాథ్ వైపు బయలుదేరాం.</p>
                    <p>గుప్త కాశీ నుండి బద్రీనాథ్ ప్రయాణం 200 కిలోమీటర్లు. దాదాపు 10 గంటల ప్రయాణం. ఎందుకంటే రహదారి అంతా పర్వత ప్రాంతాల గుండా వెళుతుంది కొన్ని చోట్ల కొండల మీద మట్టి జారి పడటం వలన రోడ్లు బాగా పాడై నెమ్మదిగా వెళ్ళవలసిన అవసరం ఉంది.</p>
                    <p>సెప్టెంబర్ మాసంలో బద్రీనాథ్ క్షేత్రానికి భక్తుల రద్దీ ఎక్కువగానే ఉంది. అనేక మంది యాత్రికులు వివిధ వాహనాలలో బద్రీనాథ్ కి ప్రయాణం చేయడం చూసాం.</p>
                    <p>రోడ్లు కొంత మేర పాడయిపోయిన కూడా, బద్రీనాథ్ కి వెళ్లేటువంటి రహదారి బాగా అభివృద్ధి చెందింది. పర్యాటకుల రద్దీ దృష్ట్యా, ఎక్కడికక్కడ భోజనశాలలు అధితి గృహాలు అడుగడుగునా కనబడ్డాయి.</p>
                    <p>బద్రీనాథ్ కి వెళ్లే దారిలో మేము రుద్ర ప్రయాగ ఊర్లో ఆగేము. ఈ ఊరు అలకనంద నది, మందాకిని నది సంగమ ప్రదేశం. ఇక్కడ మందాకిని నది అలకనంద నదితో లీనమై అక్కడి నుంచి దిగువకు ప్రవహిస్తుందట. మేము వెళ్లే దారిలో ఇంకొక మూడు ప్రయాగలు కనపడ్డాయి. అవి కర్ణ ప్రయాగ విష్ణు ప్రయాగ మొదలయినవి.</p>
                    <p>ఎత్తైన కొండల్లో నుంచి ప్రవహించే వర్షపు నీరు చిన్న చిన్న పాయలుగా ఈ ఉపనదులలో చేరి, ఆ ఉపనదులన్నీ గంగా నదిలో కలిసి, అఖండ గంగా ప్రవాహంగా మారి, హరిద్వార్ రిషికేష్ మొదలగు పుణ్య క్షేత్రాల ప్రాంతాల గుండా ప్రవహించి వారణాసి పట్టణం మీదుగా ప్రవహించి సముద్రంలో కలుస్తుంది</p>
                    <p>మందాకిని నది జలాలు సిమెంట్ వర్ణంలో ఉంటే అలకనంద నది నీరు మట్టి రంగులో ఉంది. దీనికి కారణం మందాకినీ నది ప్రవహించే పర్వత ప్రాంతాలు ఎక్కువగా సున్నపు నిక్షేపాలు ఉన్న ప్రదేశం నుంచి ప్రవహించడమే అని స్థానికులు చెప్పారు.</p>
                    <p>బద్రీనాథ్ కి వెళ్లే దారి అంతా అంబరాన్ని తాకే హిమాలయ పర్వత శ్రేణులుతో నిండి ఉంది. మేము బద్రీనాథ్ కి చేరుకునేసరికి రాత్రి 8:30 అయింది. మాకు కేటాయింపబడిన యోగ ప్రైడ్ అనే హోటల్లో బస చేసి మర్నాడు ఉదయాన్నే బద్రీనాథ్ ని దర్శించుకోవాలని తొందరగా విశ్రమించాము.</p>
                    <p>యాత్రలో 10 వ రోజు 25 సెప్టెంబర్</p>
                    <p>25వ తారీకు ఉదయం 5.00 గంటల ప్రాత: కాల సమయంలో మేము బద్రీనాథ్ స్వామిని దర్శించుకున్నాం.</p>
                    <p>దీపకాంతులలో బద్రీనాథ్ ఆలయం ప్రాంగణం మెరిసిపోతుండగా, ఆ సమయాన బదరీనాథ్ ధాం చుట్టూ వున్న హిమనగాలు ప్రభాత సూర్య కిరణాల స్పర్శకు ధవళ కాంతులతో మెరిసిపోసాగేయి. ఆ దృశ్యం నిరుపమానమై మా అందరి హృదయ ఫలకాలలో ముద్రించుకు పోయింది.</p>
                    <p>వణికించే చలి ఉన్న, భక్తి పారవశ్యంలో బద్రి విశాల్ పిట్టి స్వామి దర్శనం చేసుకున్నాము. నోరార నామ సంకీర్తన చేసుకున్నాము.</p>
                    <p>ఆలయ ప్రాంగణంలో జరుగుతున్న హోమంలో హవిస్సులు సమర్పించి, ఇతర ఉపాలయాలను కూడా దర్శించుకొని, మేము దర్శించుకోలేకపోయిన కేదారేశ్వర స్వామి, ఇదే ఆలయ ప్రాంగణంలోనే కొలువై ఉండడంతో, ఆనందంతో మేము కేదారినాధునికి జలాభిషేకం చేసుకున్నాము.</p>
                    <p>దగ్గరలోనే ఉన్న బ్రహ్మకపాలంలో, గతించిన మా పితృ దేవతలకు మా బంధుమిత్రులకు పిండ ప్రధానం చేసాను. అలకనంద నదిలో పిండాలు వదిలి పెట్టేను. పిండ ప్రదానం చేయించిన పురోహితులు బ్రహ్మకపాలంలో పితృకార్యం నిర్వహించిన తరువాత, దేశంలో మిగిలిన పుణ్య క్షేత్రాలలో పితృ కార్యాలు నిర్వహించనవసరం లేదని,ప్రతి సంవత్సరం చేసుకునే అభ్దిక క్రతువులు మాత్రం నిర్వహించుకోవచ్చునని చెప్పారు.</p>
                    <p>జీవితంలో ఒక సారైనా చార్ ధాం యాత్ర చెయ్యాలనే 
కోరిక సాఫల్యం కావడంతో, మా అందరి మనసులు ఆనంద భరితమయినాయి. యాత్ర పూర్తి అయిందన్న సంతోషంతో, మేము బద్రీనాథ్ ని పట్టణాన్ని వదిలి తిరుగు ప్రయాణం ప్రారంభించేము.</p>
                    <p>తిరుగు ప్రయాణంలో, బద్రీనాథ్ దగ్గరలోనే ఉన్న భారతదేశానికి మొట్టమొదటి గ్రామమైన &quot;మానా&quot; అనే గ్రామాన్ని చేరుకున్నాం. ఈ గ్రామం మన దేశానికి 
చైనా దేశానికి మధ్యలో ఉన్న సరిహద్దు గ్రామం.</p>
                    <p>ఈ గ్రామ సరిహద్దులోనే మన భారత సైన్యం, గుడారాలు వేసుకుని మన దేశ భద్రతకు సన్నద్ధమై ఉండడం చూశాం.</p>
                    <p>ఈ ఎత్తయిన, శత్రు దుర్భేద్యమైన హిమాలయ పర్వతాలే లేకుంటే, సరిహద్దులో ఉన్న శత్రువులు,
మన దేశం మీద ఎన్నిసార్లు దాడులు చేసేవారో అనిపించింది.</p>
                    <p>ఇక్కడ స్థానికులు నాణ్యమైన ఉన్ని దుస్తులు లభ్యమవుతాయని అందరూ చెప్పడంతో, అందరు ఉన్ని దుస్తుల్ని కొనుగోలు చేసారు.</p>
                    <p>అక్కడ నుంచి మేము రుద్రప్రయోగకు తిరిగి ప్రయాణమై రుద్ర ప్రయాగలో ప్రైడ్ అనే హోటల్లో బస చేసాం.</p>
                    <p>యాత్రలో 11 వ రోజు 26 సెప్టెంబర్</p>
                    <p>మా తిరుగు ప్రయాణంలో మేము రుద్రప్రయోగం నుండి హరిద్వార్ వైపు పయనమయ్యేము. మార్గమధ్యంలో విష్ణు ప్రయోగ వద్ద కూడా మందాకిని అలకనంద నదుల సంగమము చూసాము . సాయంత్రం వేళకు మేము హరిద్వార్ చేరుకున్నాము.</p>
                    <p>హరిద్వార్ పట్టణంలో బిల్వ పర్వత్ మీద వెలసి ఉన్న మానసా దేవి దేవాలయానికి రోప్ వే ద్వారా చేరుకున్నాం. అక్కడ మానసా దేవి అమ్మవారిని, ఇతర పరివార దేవతలను దర్శించుకుని, రాత్రి బస కోసం హరిద్వార్ లోని స్టెర్లింగ్ మంత్రా హోటల్ కి చేరుకున్నాము.</p>
                    <p>యాత్రలో 12వ రోజు 27 సెప్టెంబర్</p>
                    <p>ఈ రోజు మా చార్ ధాం యాత్రలో ఆఖరి రోజు. మేము ఉదయపు పలహారాల అనంతరం హరిద్వార్ నుండి ఢిల్లీకి బయలుదేరాము. హరిద్వార్లో ఉదయం 10 గంటలకు బయలుదేరి మధ్యాహ్నం రెండున్నర గంటలకు కొత్త ఢిల్లీ విమానాశ్రయానికి చేరుకున్నాము. రాత్రి పది గంటలకు విశాఖపట్నం చేరుకున్నాము.</p>
                    <p>ప్రయాణంలో మాతో పాటు ప్రయాణించిన సహప్రయాణికులందరూ మంచి మిత్రులైపోయారు. చార్ధామ్ యాత్ర ఎన్నో మరపు రాని అనుభూతులను మిగిల్చింది.</p>
                    <p>మేము చార్ధామ్ యాత్ర IRCTC యాత్ర సంస్థ వారి ద్వారా పూర్తి చేసాము.</p>
                    <p>చార్ధామ్ యాత్ర సమాజంలో అన్ని తరగతుల వారు చేయ దగ్గ తీర్థ యాత్ర.</p>
                    <p>ఈ రెండు వారాల పర్యటనలో భారతదేశంలో విస్తృతంగా తిరిగి మన సాటి భారతీయుల జీవన విధానాన్ని తెలుసుకొని, మనమంతా ఒకటేనన్న జాతీయ భావన ఈ యాత్రలో ప్రతి ఒక్కరూ అనుభూతి చెందుతారు.</p>
                    <p>మీరు చార్ధామ్ యాత్ర చేయకపోతే ఈ తీర్థయాత్ర చేయడానికి తప్పక ప్రయత్నం చేయండి.</p>
                    <p>మా యాత్రా విశేషాలను చదివి తమ అమూల్యమైన అభిప్రాయాలను తెలిపిన ప్రతి ఒక్కరికి, అలాగే నాలుగు భాగాల యాత్ర దర్శినిని ప్రచురించిన మన గ్రూప్ అడ్మిన్స్ కి నా హృదయపూర్వక ధన్యవాదాలు.</p>
                    <p>స్వస్తి</p>
                    <p>రవి కావూరు….</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి గరి కథలు. అన్ని హక్కులు సురక్షితం.</p>
        </div>
    </footer>
</body>
</html>