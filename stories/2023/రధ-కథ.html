<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>రాధ కథ - రవి గరి కథలు</title>
    <meta name="description" content="#మనకథ_1">
    <meta property="og:title" content="రాధ కథ - రవి గరి కథలు">
    <meta property="og:description" content="#మనకథ_1">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి గరి కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">రాధ కథ</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>#మనకథ_1</p>
                    <p>రాధ…</p>
                    <p>*************
( ఈ కథ నా స్వంతం. దేనికి అనుకరణ లేదా అనువాదము కాదు)
***************</p>
                    <p>సాయంత్రం 6 గంటలు కావస్తోంది.</p>
                    <p>టౌన్లో పెద్ద పుస్తకాల షాపులో సేల్స్ మెన్ గా పనిచేస్తున్న గోపాలం, ఇంటికి చేరుకుని, సైకిల్ వాకిట్లో పెట్టి, కాళ్లు కడుక్కొని, వరండాలో వున్న వాలు కుర్చీలో జారబడ్డాడు.</p>
                    <p>గోపాలం భార్య,రాధ మంచి నీళ్లు ఇచ్చింది. ఖాళీ గ్లాసుతో లోపలికెళ్ళింది.</p>
                    <p>లోపలికెళ్లుతున్న రాధను చూసి ఆలోచనలో పడ్డాడు గోపాలం.</p>
                    <p>క్రిందటి నెలే కదా! తమ 35వ పెళ్లి రోజు వెళ్ళింది . 
ఈ 35 ఏళ్ళ సంసారంలో ఎన్ని బరువులు, భాద్యతలు మోసింది రాధ! ఒక పక్క అత్త మామలు,ఇద్దరు పిల్లల పెంపకం,ఇంటికి వచ్చి పోయే ఆడపడుచులు, వాళ్ళ పురుళ్ళు,పుణ్యాలు, తన చాలీ చాలని జీతంతో ఎలా నెట్టుకొచ్చిందో ఈ సంసారాన్ని అనుకున్నాడు గోపాలం .</p>
                    <p>ఈ 35 ఏళ్ళలోనే ఇద్దరు పిల్లలు పెరిగి పెద్దవడం, కొడుకు రామం, తన పని చేస్తున్న పుస్తకాల షాప్ వారి మరో బ్రాంచ్ లో తానొక సేల్స్ మెన్ గా చేరడం, రెండేళ్ల క్రితం కోడలు పిల్ల సీత ఇంట్లో అడుగు పెట్టడం జరిగిపోయింది.</p>
                    <p>కూతురు సుశీల,వివాహమైన తరువాత రాజమండ్రిలో స్థిరపడింది.</p>
                    <p>గత నాలుగు నెలలుగా రాధ, సుశీల కాన్పుకు, మనవరాలి బాలసారకి, కూతురు దగ్గరే ఉండిపోయింది.</p>
                    <p>కూతురు ఇంటికి వెళ్ళి వచ్చిన దగ్గర్నుంచి,రాధ ప్రవర్తనలో చిత్రమైన మార్పు కనబడసాగింది గోపాలానికి.</p>
                    <p>రాధ తనలో తనే నెమ్మదిగా మాట్లాడుకోవడం, వున్నటుండి స్థబ్దుగా అయిపోవడం గమనించసాగాడు గోపాలం.</p>
                    <p>ఈ మధ్య ఇంకో మార్పు గోపాలాన్ని మరి విస్మయపరిచింది.</p>
                    <p>కోడలు కాపురానికి వచ్చిన ఆరు నెలలకి, ఇంటి పనులు ఒకటొకటిగా అలవాటు చేసింది రాధ.</p>
                    <p>కోడలు సీత నెమ్మదస్తురాలు. రాధ వెంటే తిరుగుతూ రాధ చెప్పిన పనులు తీరుగా చేయడమే కాకుండా, 
ఆ రెండు గదుల ఇల్లుని, తన కుట్లు అల్లికలతో అందంగా అలంకరించేది.</p>
                    <p>ఇంటికి రాగానే గోపాలానికి టీ ఇచ్చేది కోడలు సీత.</p>
                    <p>కానీ, కూతురు దగ్గర నుంచి వచ్చిన దగ్గర్నుంచి
రాధే టీ తీసుకు రావడం మొదలెట్టింది. మొదట్లో పట్టించుకోలేదుగానీ, గోపాలంకు ఏదో తేడా కనపడసాగింది రాధ ప్రవర్తనలో.</p>
                    <p>ఒక రోజు రాధనే అడిగాడు, కోడలు పిల్ల ఇదివరకు లాగా టీ ఇవ్వడం లేదు, కోడలికి ఏమైనా అనారోగ్యమా అని.</p>
                    <p>చివ్వున తల ఎత్తి చూసింది రాధ. ఏం! ఆవిడ గారు ఇస్తే గానీ తాగరా మీరు? అవున్లెండి! నేను వూర్లో లేనప్పుడు అంతా తనే కదా అంటూ క్రోధంగా చూస్తూ వెళ్ళిపోయింది అక్కడనుండి.</p>
                    <p>నిర్ఘాంతపోయాడు గోపాలం. ఎన్నడూ వినని రాధ
మాట తీరు చూసి.</p>
                    <p>అత్తగారి ఈ కొత్త తరహా ప్రవర్తనతో సీత కూడా 
హతశురాలయింది.</p>
                    <p>మామగారు తనను సొంత కూతురులా 
చూసుకుంటునారు. ఆయన మీద అత్తయ్య ఇటువంటి మాటలు ఎందుకు అన్నదో అర్థం కాలేదు సీతకు.</p>
                    <p>ఆ రోజు గొపాలానికి నిద్ర పట్టలేదు. ఏమై ఉంటుంది!
రాధలో ఈ మార్పు ఏమిటి?</p>
                    <p>చల్లని సంసారంలో తన ఇల్లాలికి ఇదేమైనా ప్రమాదకరమైన వ్యాధా? శారీరికంగా బాగానే వున్నా మనసులను కలచివేసే ఈ ప్రవర్తన ఏమిటీ?</p>
                    <p>ఇటు కోడలు సీత కూడా ,అత్త గారిలో ఈ కొత్త ప్రవర్తన చూసి,ఆవిడ దగ్గరకు వెళ్లడానికే భయం పెట్టుకుని దూరంగా ఉండసాగింది.</p>
                    <p>రాధ కూడా ఎన్నడూ లేని విధంగా సీతని, &quot;ఏ పని సరిగా చేయడం లేదు నువ్వు&quot; అంటూ కొత్తగా సాధింపు మొదలుపెట్టింది.</p>
                    <p>ఒకరోజు రాత్రి సీత, తన భర్త రామంతో,ఇంట్లో జరుగుతున్న విషయాలన్నీ, పూస గుచ్చినట్టు చెబుతూ, తనకు ఇంట్లో ఒక్కర్తినే ఉండడం భయంగా ఉందని, అత్తగారి కోపం రోజురోజుకీ పెరిగిపోతోందని, తనకి ఏం చేయాలో పాలు పోవడం లేదని, మీరే ఏదో ఒకటి చేయాలని ఏడవడం మొదలు పెట్టిoది.</p>
                    <p>ఇంట్లో పరిస్థితికి రామం నిర్ధాంత పోయాడు. 
అసలు ఈ సమస్యకు కారణం ఏమిటి? దీనికి పరిష్కారమేమిటి !అనే ఆలోచనలతో ఆఫీసులో కూడా అస్తవ్యస్త ఆలోచనలతో గడపసాగేడు.</p>
                    <p>ఒకరోజు, పుస్తకాల షాపులో కొత్తగా వచ్చిన పుస్తకాలని సర్దుతూ,మానసిక వ్యాధులు- ఒక విశ్లేషణ అనే పుస్తకం రామం కంటపడింది. షాప్ లో అట్టే రద్దీ లేకపోవడంతో పుస్తకం చదవడం మొదలెట్టాడు.</p>
                    <p>ఇంతలో ఎవరో ఇదే పుస్తకం గురించి అడుగుతూ ఉండడంతో అటువైపు చూశాడు రామం. ఆ వ్యక్తిని చూసి ఆశ్చర్యపడ్డాడు రామం. తన బాల్య స్నేహితుడు డాక్టర్ నరేష్ తను.</p>
                    <p>పాత మిత్రుల పలకరింపులు పూర్తయిన తర్వాత,నరేష్ అడిగిన పుస్తకం అతని చేతిలో పెట్టాడు రామం. అమ్మ ఎలా ఉందని నరేష్ అడగడంతో, రామం తన ఇంట్లో ప్రస్తుతం ఎదుర్కొంటున్న సమస్యను వివరించి ఏదైనా పరిష్కారం చూపించమన్నాడు.</p>
                    <p>నరేష్ &quot;ఒరేయ్ రామం&quot; మీ అమ్మగారిని చిన్నప్పటినుంచి ఎరుగుదును కదా! నువ్వు చెప్తున్న మాటలు బట్టి ఆవిడ ఏదైనా మానసిక వ్యాధితో బాధపడుతున్నారేమో అనిపిస్తోంది అన్నాడు.</p>
                    <p>పోస్ట్ గ్రాడ్యుయేషన్లో నా మిత్రుడు, ఒకరు మానసిక వ్యాధుల మీద ఎండి చేసి, ఈ మధ్యనే మన ఊర్లో ప్రాక్టీస్ పెట్టాడు. ఆయన దగ్గరికి ముందుగా వెళ్దాం వివరాలు చెప్పి సలహా అడుగుదాం అన్నాడు.</p>
                    <p>అమ్మో!; మానసిక వ్యాధా?;;అంటే మా అమ్మకు &quot;పిచ్చి పట్టిందా&quot;; &quot; మా అమ్మను పిచ్చి ఆసుపత్రిలో జాయిన్ చేయించాలా&quot;? అంటూ మాట్లాడుతున్న రామాన్ని,
&quot;ఒరేయ్ రామం&quot; నువ్వు ఏ కాలంలో ఉన్నావ్ రా!
వ్యాధి అంటే శరీరానికి వచ్చే వ్యాధి ఒకటే వ్యాధి కాదు,
శరీరంలో భాగమైన మనసుకు సంబంధించిన వ్యాధులు కూడా ఎన్నో ఉన్నాయి.</p>
                    <p>నీవే కాదు, చాలామంది ఇప్పటికీ ఇలానే ఆలోచిస్తూ ఉంటారు అంటూ, మర్నాడు సాయంత్రం మానసిక వైద్యుడైన శ్రీధర్ దగ్గరికి తీసుకు వెళ్ళాడు.</p>
                    <p>రామం ఇంట్లో పరిస్థితులు విన్న డాక్టర్ శ్రీధర్, &quot;రామం గారు&quot; మీరు చెప్తున్నటువంటి మాటలను బట్టి, మీ అమ్మగారు ప్రాథమికంగా పరనోయా (paranoia)
అంటే తెలుగులో అనుమానం అనే మానసిక వ్యాధితో బాధపడుతున్నట్టు అనిపిస్తోంది అన్నాడు</p>
                    <p>సార్!. మా అమ్మకే ఎందుకు వచ్చింది ఈ వ్యాధి అనడిగాడు రామం ఆందోళనగా.</p>
                    <p>&quot;చాల కారణాలు వున్నాయండి&quot;. కొన్ని వారసత్వంగా అంటే జన్యు పరంగా, అలాగే చిన్నప్పుడు పెరిగిన వాతావరణం, అంటే తల్లిదండ్రులు నిర్లక్ష్యం చేసిన పిల్లలు, చిన్నతనంలో లైంగిక వేదింపులకు గురైనవారు మొదలయిన వాళ్లు పెద్దయ్యాక ఈ అనుమానపు జబ్బుల బారిన పడే అవకాశం ఉంది.</p>
                    <p>ఈ జబ్బుతో బాధ పడి వారు,తన చుట్టు ఉన్నవారు ఎంత బాగా చూస్తున్నా కూడా, వారంతా తనను మోసం చేయడానికి ప్రయత్నిస్తున్నారని అనుకుంటారు. ఎవరిని నమ్మరు. స్నేహితులు, భార్యా, భర్తా... ఇలా ప్రతి వారిని అనుమానంగానే చూస్తారు.</p>
                    <p>ఎలాంటి సాక్ష్యాలు లేకపోయినా, తన భార్య లేదా భర్త తనకు ద్రోహం చేస్తున్నారని వాళ్ళను నిత్యం వేధిస్తుంటారు. వీళ్లు ఎవరితోనూ, ఏ బంధుత్వాన్ని నిలబెట్టుకోలేరు.నిత్యం మానసిక ఒత్తిడితో ఉంటారు.</p>
                    <p>ఈ మానసిక సమస్యకు చికిత్స అందుబాటులో ఉన్న ఎవరు పైకి చెప్పుకోరు.వైద్యానికి సహకరించరు.తమకు ఏ సమస్య లేదని, కావాలనే తనని ఏదో చేయడానికి చికిత్స పేరుతో తీసుకెళ్తున్నారని అనుమానిస్తారు.</p>
                    <p>వారిని చికిత్సకు ఒప్పించడం చాలా కష్టం. కుటుంబ సభ్యులే ఏదో రకంగా ఒప్పించి చికిత్స ఇప్పించాలి. ఇందుకు అనేక చికిత్స మార్గాలు ఉన్నాయి.</p>
                    <p>మీలాంటి సపోర్టివ్ కుటుంబ సభ్యులు ఉంటే, ఆమె తప్పక ఈ వ్యాధి నుండి బయట పడతారు.</p>
                    <p>ఇది ప్రాణాంతకమైన వ్యాధి కాకపోయినా, వ్యాధి బారిన పడిన వారు, వారు బాధపడడమే కాకుండా మిగిలిన కుటుంబ సభ్యుల్ని కూడా దూరం చేసుకునే ప్రమాదంలో పడతారు.</p>
                    <p>అందువలన మానసిక వ్యాధులను కూడా, శారీరిక వ్యాధులాగే పరిగణించి, సరైన సమయంలో చికిత్స పొందితే వారు తప్పకుండా స్వస్థత పొందుతారు.</p>
                    <p>అయితే వ్యాధి తీవ్రతను బట్టి మందులు ఎక్కువ కాలం వాడవలసి ఉంటుంది. మందులు ప్రభావం నెమ్మదిగా కనిపిస్తుంది.ఓపిక పట్టాలి అన్నారు డాక్టర్ శ్రీధర్.</p>
                    <p>ఇప్పుడు నేను చెప్పినదంతా మానసిక వ్యాధుల
మీద అందరికీ ఉండేటువంటి అపోహలను తొలగించే ప్రయత్నమే.</p>
                    <p>మీ అమ్మగారిని నా దగ్గరికి తీసుకురండి.కొన్ని పరీక్షలు చేద్దాం. ఆవిడతో మాట్లాడి ఆమె సమస్యను కూడా తెలుసుకుందాం.ఆ తరువాత చికిత్స విషయమై నా సూచనలను పాటించండి అన్నారు డాక్టర్ శ్రీధర్.</p>
                    <p>డాక్టర్ శ్రీధర్ చెప్పిన సూచనలను పాటించాడు రామం.</p>
                    <p>ఆరోజు రాత్రి తండ్రి గోపాలాన్ని, భార్య సీతను పక్కన కూర్చోబెట్టుకుని జరిగిందంతా వివరించాడు రామం.</p>
                    <p>సమస్య అర్థం కావడంతో అందరూ తేలిక పడ్డారు. రాధకు చికిత్స మొదలయ్యింది.</p>
                    <p>సుమారు ఆరేడు నెలల కాలం గడిచిన తర్వాత
ఒకరోజు సాయంత్రం గోపాలం తను పని చేసే షాప్ నుండి ఇంటికి చేరుకున్నాడు.</p>
                    <p>గోపాలానికి మంచినీళ్లు ఇచ్చిన రాధ,లోపలికి వెళ్లి కోడలు సీతతో ఇలా అంది.</p>
                    <p>&quot;ఏమ్మా సీత! మావయ్య గారికి టీ ఇచ్చేవా&quot; అంది.</p>
                    <p>కప్పులో పోసి వుంచేను అత్తయ్య.. మీరే ఇవ్వండి .
నేను,మీ అబ్బాయి, డాక్టర్ గారికి దగ్గరికి వెళ్లాలి అంది ఎత్తుగా వున్న పొట్ట నిమురుకుంటూ..</p>
                    <p>వాలు కుర్చీలో కూర్చున్న గోపాలంకి చాల కాలానికి రాధ ఇచ్చిన &quot;టీ&quot; బాగుందనిపించింది.</p>
                    <p>స్వస్తి</p>
                    <p>రవి కావూరు….</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి గరి కథలు. అన్ని హక్కులు సురక్షితం.</p>
        </div>
    </footer>
</body>
</html>