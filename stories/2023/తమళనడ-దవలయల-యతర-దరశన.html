<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>తమిళనాడు దేవాలయాల యాత్రా దర్శిని - రవి గరి కథలు</title>
    <meta name="description" content="తమిళనాడు దేవాలయాల యాత్రా దర్శిని.
***************************************
నేను ఆంధ్రప్రదేశ్ రాష్ట్ర రెవెన్యూ శాఖలో 2019 సంవత్సరంలో తహశిల్దార్ గా పదవి విరమణ చేశాను. తరువాత రెండు సంవత్సరాలు కరోనా కారణంగ...">
    <meta property="og:title" content="తమిళనాడు దేవాలయాల యాత్రా దర్శిని - రవి గరి కథలు">
    <meta property="og:description" content="తమిళనాడు దేవాలయాల యాత్రా దర్శిని.
***************************************
నేను ఆంధ్రప్రదేశ్ రాష్ట్ర రెవెన్యూ శాఖలో 2019 సంవత్సరంలో తహశిల్దార్ గా పదవి విరమణ చేశాను. తరువాత రెండు సంవత్సరాలు కరోనా కారణంగ...">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి గరి కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">తమిళనాడు దేవాలయాల యాత్రా దర్శిని</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>తమిళనాడు దేవాలయాల యాత్రా దర్శిని.
***************************************
నేను ఆంధ్రప్రదేశ్ రాష్ట్ర రెవెన్యూ శాఖలో 2019 సంవత్సరంలో తహశిల్దార్ గా పదవి విరమణ చేశాను. తరువాత రెండు సంవత్సరాలు కరోనా కారణంగా ఎటు వెళ్లలేని పరిస్థితి.</p>
                    <p>ప్రస్తుతం సాధారణ పరిస్థితులు నెలకొనడంతో,
గత జనవరి నెల 21 నుండి 30వ తేదీ వరకు నేను, మా శ్రీమతి శ్రీదేవి, పదిరోజుల తమిళనాడు దేవాలయాల సందర్శనకు 
బయలు దేరాం.</p>
                    <p>ఒక నివేదిక ప్రకారం మన దేశంలో అత్యధిక దేవాలయాలు సుమారు 40 వేలు పైబడి ఒక్క తమిళనాడులోనే ఉన్నాయి.</p>
                    <p>అందువల్ల మా ఆలోచన,తమిళనాడు యాత్ర వైపు మళ్ళింది. యాత్ర చేద్దామని ఆలోచన కలిగిన తరువాత, మేము చేసిన మొదటి పని,దర్శించవలసిన ముఖ్యమైన పుణ్య క్షేత్రాలను ఎంపిక చేసుకోవడం.</p>
                    <p>దీని కోసం కొంత శ్రమతో కూడుకున్న, అంతర్జాల పరిశోధన చేసిన తరువాత, అతి ముఖ్యమైన పదమూడు పుణ్య క్షేత్రాలను ఎంపిక చేసుకున్నాము.</p>
                    <p>అవి</p>
                    <p>1.అరుణాచలం -అరుణాచలేశ్వర స్వామి వారు
2.కాంచీపురం- కామాక్షీ అమ్మవారు, 3.చిదంబరం-నటరాజ స్వామి వారు, 
4.కుంభకోణం- ఆది కుంబేశ్వర స్వామి వారు,
5.తంజావూరు -బృహదీశ్వర స్వామి వారు, 6.రామేశ్వరం- రామనాథ స్వామి వారు, 7.తిరుచెందూర్ -సుబ్రమణ్యయన్ స్వామి వారు,
8.కన్యాకుమారి - క,న్యాకుమారి అమ్మన్ వారు, 9.తిరువనంతపురం - అనంత పద్మనాభస్వామి వారు, 
10.మదురై- మీనాక్షీ అమ్మవారు, 
11.కోయంబత్తూరు - ఇషా ఆశ్రమం, 
12.పళని - మురుగన్/దండయుధపాణి వారు, 
13.శ్రీరంగం- శ్రీరంగనాధ స్వామి వారు.</p>
                    <p>ఇవి ఎంపిక చేసుకున్న తరువాత, గూగుల్ మ్యాప్స్ సహాయంతో, వెళ్లిన దారిలోనే మరో సారి వెళ్లకుండా, ఒక రూట్ మాప్ తయారు చేసుకున్నాము.</p>
                    <p>ఈ విధంగా చేయడం వల్ల మాకు ఒక పుణ్య క్షేత్రానికి మరో పుణ్య క్షేత్రానికి మధ్య గల దూరమెంతో, కనీసపు ప్రయాణ సమయమెంతో, ఒక అంచనాకు రాగలిగేము.</p>
                    <p>మేము రోడ్డు మార్గంలో ప్రయాణం చేయదలుచుకున్నాం కాబట్టి,మరల గూగుల్ సహాయంతో తమిళనాట టూర్ ఆపరేటర్లు,మరియు ట్రావెల్ ఏజెంట్ల వివరాలు సేకరించాము.</p>
                    <p>మేము, మొదటగా అరుణాచలేశ్వరుని దర్శించుకుందామనుకున్నoదున,అరుణాచలo లోని ఒక ట్రావెల్ ఏజెంట్ను సంప్రదించేము. అదృష్టవశాత్తు ఆ ఏజెంటు, తెలుగు వారే 
కావడంతో, వారు మేము దర్శిద్దామనుకున్న పుణ్య క్షేత్రాలు చుట్టి రావడానికి, సరసమైన ధరకు ఒక కార్ ను, డ్రైవర్ ను, ఏర్పాటు చేశారు.</p>
                    <p>మా యాత్ర, జనవరి 21 తేదీన విశాఖపట్నం నుండి చెన్నై వరకు విమాన ప్రయాణంతో మొదలయ్యింది. చెన్నై విమానాశ్రయంలో ట్రావెల్ ఏజెంట్ తాలూకా కారు డ్రైవర్ మమ్మల్ని తోడ్కొని అరుణాచలం/ తిరువన్నామలై తీసుకెళ్లాడు.</p>
                    <p>చెన్నై నుండి అరుణాచలం రోడ్డు మార్గం సుమారు 174 కిలోమీటర్లు. రహదార్ల మీద రద్దీ
కారణంగా,అరుణాచలం చేరుకోవడానికి సుమారు మూడున్నర గంటల సమయం పట్టింది.</p>
                    <p>అరుణాచలంలో బస చేయడానికి, అనేక విశ్రాంతి గృహాలున్నాయి.ఎవరి ఆర్థిక వెసులుబాటుకు తగినట్లు, అయా అతిధి గృహాల ఎంపిక చేసుకోవచ్చు.</p>
                    <p>వసతి గృహాలు ఎంపిక చేసుకోవడానికి కూడా, అంతర్జాలంలో అనేక ట్రావెల్ వెబ్ సైట్లు ఉన్నాయి. కొన్ని వెబ్సైట్లు గదులను బ్లాక్ చేయడం వరకు సహయపడితే,మరికొన్ని వెబ్సైట్లు ఆన్లైన్ ద్వారా డబ్బు తీసుకుని, గదులను రిజర్వ్ చేసి పెడతాయి.</p>
                    <p>మేమైయితే booking.com, మరియు Agoda అనే రెండు ట్రావెల్ వెబ్సైట్ల ద్వారా, మా వసతి గృహాల ఎంపిక చేసుకున్నాము.</p>
                    <p>పై విధంగా మేము, ముందుగా ఎంపిక చేసుకున్న అరుణాచలం లోని అతిధి గృహానికి చేరుకున్నాము.</p>
                    <p>ఇక మా యాత్ర విశేషాలు రేపటి నుండి…</p>
                    <p>అరుణాచల శివ…,,</p>
                    <p>స్వస్తి</p>
                    <p>రవి కావూరు</p>
                    <p>21-1-23</p>
                    <p>అరుణాచలేశ్వర క్షేత్రం.</p>
                    <p>మేము 21 జనవరి 2023 న అరుణాచలం చేరుకునేసరికి మధ్యాహ్నం రెండు దాటింది.</p>
                    <p>అరుణాచలంలో, అరుణాచలేశ్వర స్వామివారి దర్శనమే కాకుండా,14 కిలోమీటర్ల అరుణాచల గిరి ప్రదక్షణ చేయడం, విశ్వవిఖ్యాతి చెందిన రమణాశ్రమం, దర్శించాలని అనుకున్నాము.</p>
                    <p>రమణాశ్రమం
—-------------
19వ శతాబ్ధపు అత్యంత ప్రభావశీలురైన,
భారతీయ మహర్షులలో, శ్రీ రమణ మహర్షి అగ్రగణ్యులు. వారు పదహారవ ఏటనే ఆత్మానుభవం పొందిన వారు. ఆ వయసులోనే అరుణాచల పర్వతం మీద సుధీర్ఘ కాలం తపమాచరించి, &quot;నేనెవరిని&quot; అనే ఆత్మ జ్ఞానాన్నీ అలవరుచుకోమని ఉపదేశించేవారు.</p>
                    <p>వారి మౌన ప్రబోధాలకు లక్షలాది భక్తులు, ఎందరో ప్రతిభావంతులైన రచయితలూ, కళాకారులూ, ముక్తి అన్వేషకులు,ఈనాటికీ ప్రభావితులవుతునే ఉన్నారు. శ్రీ రమణుల వారి బోధనలతో,ప్రేరణ పొందుతున్నారు.</p>
                    <p>1950 లో వారు పరమపదించిన తరువాత, వారి అనునాయులు నిర్మించిన, రమణాశ్రమం 
నేటికీ జిజ్ఞాసువుల ఆధ్యాత్మికధామంగా విలసిల్లుతోంది.</p>
                    <p>దేశ,విదేశాల నుండి, ప్రతి రోజూ, వేల సంఖ్యలో భక్తులు శ్రీ రమణ మహర్షి వారు నివసించిన గదిలో, దీర్ఘ ధాన్యంలో నిమగ్నమై ఉండటం, ఎంతో ఆసక్తిని రేకెత్తించింది.</p>
                    <p>ముఖ్యంగా విదేశీయులు, మన సాంప్రదాయ వస్త్రధారణతో రోజులు, నెలలు - తరబడి 
ఆశ్రమ ప్రాంతాలలోనే నివాసముంటూ శ్రీరమణుల వారి బోధనలను అర్థం చేసుకుంటూ తాత్విక చింతనా పరులుగా మారడం, మన దేశపు ఆధ్యాత్మిక చింతన రీతుల పట్ల, మాకు ఎనలేని గౌరవ భావం దృఢపడింది.</p>
                    <p>22-1-2023 
 
అరుణాచలేశ్వరుని దర్శనం.</p>
                    <p>22 వ తేదీ తెల్లవారుజామునే, స్నానాధికాలు ముగించుకొని, సాంప్రదాయ వస్త్రధారణతో అరుణాచలేశ్వరుని అభిషేక దర్శనం కోసం సుమారు నాలుగున్నర గంటల ప్రాంతంలో అరుణాచలేశ్వరుని దేవాలయానికి చేరుకున్నాం.</p>
                    <p>శీతాకాలపు చీకట్లు ఇంకా వీడక ముందే, దేవాలయ తిరుమంజున ద్వారం దగ్గర స్వామివారి అభిషేక దర్శనం కోసం ఎదురు చూడసాగేము.</p>
                    <p>సుమారు ఐదు గంటల వేళ ఆలయ పూజారి గారు ఆలయంలోకి ప్రవేశించిన, కొద్ది సేపటికి మేము కూడా ఆలయంలోకి ప్రవేశించాం.</p>
                    <p>నిలువెత్తు ద్వారాలు, అనేక ప్రాకారాలు దాటుకుంటూ,అరుణాచలేశ్వరుని మందిరం లోకి అడుగుపెట్టాము. మాలాగే అభిషేక దర్శనం కోసం ఎదురు చూస్తున్న మరి కొంత మంది భక్తులు, మేము భక్తి పారవశ్యంతో &quot;అరుణాచల&quot; అని మనో నామ సంకీర్తన చేస్తు, స్వామివారికి ఉదయపు అలంకారాలు ఒక గంటన్నర పాటు వీక్షించి తన్మయులైనాము.</p>
                    <p>అరుణాచలేశ్వరుడు, పంచభూతాలలో అగ్నిభూత రూపంగా ఇక్కడ పూజలు అందుకుంటున్నాడు.అందువలననేమో పూజాదికాలు నిర్వహిస్తున్న
అర్చక స్వాములు, సిబ్బంది,మేము కూడా ఆలయంలో ఉన్న వేడికి, స్వేదచిత్తులమైనాము.</p>
                    <p>తరువాత అమ్మవారైన పార్వతి దేవి (ఇక్కడ అపిత కుచలాంబిక దేవిగా పిలవబడుతున్నది)
వారికి, అర్చక స్వాములు ప్రాతః కాల స్నానాదికాలు నిర్వహించి, సర్వాలంకార భూషితురాలిగా చేసి దర్శనం కలిగించేరు. 
అమ్మవారి, ఆ ముగ్ద మోహన రూపములో 
మా కన్నతల్లే కనబడింది మాకు.</p>
                    <p>ఆలయం గురించి.</p>
                    <p>ద్రావిడ శిల్ప శైలిలో నిర్మాణమైన ఈ ఆలయంలో నాలుగు గోపురాలు , ఆరు ప్రాకారాలు అనేక ఉపాలయాలు నెలకొని ఉన్నాయి.</p>
                    <p>తమిళనాట దేవాలయాలలో గర్భగుడిలో 
నూనె దీపాలు మాత్రమే వెలిగించడం మేము గమనించేము.</p>
                    <p>అందువల్ల, అన్ని చోట్ల ఆ చిరు వెలుగులలోనే స్వామి వారిని అమ్మవారిని దర్శించుకున్నాము.</p>
                    <p>గిరి ప్రదక్షిణ</p>
                    <p>అరుణాచలం దర్శించే ప్రతి భక్తుడు చేయాలనుకునే మరొక ముఖ్యమైన పని, 
గిరి ప్రదక్షణ. 14 కిలోమీటర్లు చుట్టుకొలత గల అరుణగిరి శిఖరం, సాక్షాత్ కైలాస పర్వతం
గానే భావించి, భక్తులందరూ కాలినడకన
14 కిలోమీటర్ల గిరి ప్రదక్షిణ, ఎంతో భక్తి శ్రద్ధలతో చేస్తారు.</p>
                    <p>దారి పొడుగునా ఉన్న ఎనిమిది లింగాలు 
అంటే అగ్ని లింగం, యమలింగం,నిరుతి లింగం, వరుణ లింగం, వాయు లింగం,కుబేర లింగం, ఈశాన్య లింగం,ఇంద్ర లింగ ఆలయాలను, మరియు దారి పొడుగునా ఉండే ఇతర అమ్మవార్ల ఆలయాలను దర్శించి పునీతులవుతారు.</p>
                    <p>ఈ అరుణాచల క్షేత్ర సందర్శనలో నా సోదరుడు డాక్టర్ బుష్,తన సతీమణి డాక్టర్ శైలజ కూడా ఉండడంతో, గిరిప్రదక్షిణలో కూడా వారు తోడుగా రావడంతో ,మూడున్నర గంటల్లో అరుణాచల గిరి ప్రదక్షణ పూర్తి చేసి, మరలా పునర్దర్శన భాగ్యం కల్పించమని అరుణాచలేశ్వరుని ప్రార్థిస్తూ మా మొదటి రెండు రోజుల యాత్రను ముగించాము.</p>
                    <p>మూడవ రోజు నాటి కాంచీపురం, చిదంబరం ఆలయాల సందర్శన వివరాలతో రేపు మరల మీ కోసం…</p>
                    <p>స్వస్తి
రవి కావూరు.
తమిళనాడు దేవాలయాల యాత్రా దర్శిని.
***************************************</p>
                    <p>తేదీ 24-1-2023</p>
                    <p>నాల్గవ భాగం</p>
                    <p>ముందు రోజు రాత్రి 11.00 గంటల వేళ కుంభకోణానికి చేరుకున్న మేము,24వ తేదీ ఉదయం 9 గంటలకి,కుంభకోణంలోని దేవాలయాలు చూడ్డానికి బయలుదేరాం.</p>
                    <p>మొట్టమొదట కుంభకేశ్వర ఆలయాన్ని దర్శించినాము.</p>
                    <p>స్థల పురాణాన్ని బట్టి,సృష్టి ప్రారంభంలో బ్రహ్మదేవుడు, సృష్టికి నాంది పలకమని పరమేశ్వరుని ప్రార్థించాడు.అప్పుడు పరమేశ్వరుడు, కుంభంలో, సృష్టికి అవసరమైన వాటిని భూమ్మీదికి పంపించాడు.ఆ ప్రాంతమే ఇదని,అందువల్ల కుంభకేశ్వరుడు పేరు మీద ఆలయం నిర్మింపబడినదని అర్చక స్వామి అన్నారు.</p>
                    <p>వారు చెప్పిన ప్రకారం ఈ గుడి 1600 సంవత్సరాల క్రితం నిర్మింపబడినదని, లింగమైతే ఎప్పటిదో కూడా చెప్పలేమన్నారు.ఇక్కడ కుంభానికి మాత్రమే పూజాధికాలు నిర్వహిస్తారని చెప్పేరు.</p>
                    <p>ఆలయ ప్రాంగణం ప్రశాంతంగా ఉంది. కుంభకేశ్వర స్వామి సన్నిధిలో ఒక మరాఠీ మహిళా &quot; త్రయంబకం యజామహే&quot; అనే శ్లోకాన్ని భక్తిపారవ్యశ్యంతో నెమ్మదిగా పఠించడం మొదలు పెట్టింది. ఆమెతో వచ్చిన మరికొందరు, మేము కూడా వారికి తోడుగా గొంతు కలిపేము. శివ సన్నిధిలో ఆత్మ ప్రదక్షణ శ్లోకం కూడా పఠించి
అలౌకికమైన ఆనందానికి లోనయ్యామందరము.</p>
                    <p>తర్వాత మేము సారంగపాణి ఆలయానికి వెళ్ళాము.చాల విశాలమైన ఆ ఆలయంలో మేము నవగ్రహాలకి దీపారాధన చేశాము. 
ఈ ఒక్క ఆలయంలో మాత్రమే అటువంటి సదుపాయం చూసాము.</p>
                    <p>సారంగపాణి ఆలయ దర్శనం తర్వాత,
మేము కుంభకోణం పట్టణం వీడి,మా తదుపరి దర్శనాస్థలమైన తంజావూరు వెళ్లే మార్గంలో, 
చిన్న ఊర్లో రెండు దేవాలయాల దర్శనం చేసుకున్నాము.</p>
                    <p>అందులో ఒకటి శ్వేత వినాయగర్ ఆలయం. వెయ్యి సంవత్సరాల క్రితం నిర్మించిన ఈ దేవాలయంలో అరచేయి కంటే, చిన్నదిగా ఉన్న వినాయకుని దర్శించాము. తగిన పోషణలేని ఆలయంలో పూజాదికాలు అంతంత మాత్రమే జరుగుతున్నాయి.</p>
                    <p>అక్కడ్నుంచి స్వామినాథ స్వామిని వారిని 
దర్శించుకున్నాము. కుమారస్వామి యొక్క ఆరు ప్రతిరూపాల్లో స్వామినాథ స్వామి వారు ఒకరు. తమిళుల కాల చక్రంలో,మనకు లాగే 60 సంవత్సరాలు ఉన్నాయి. ఈ ఆలయంలో ఒక్కొక్క సంవత్సరానికి ఒక్కొక్క మెట్టు చొప్పున 60 మెట్లు ఎక్కి, స్వామివారిని దర్శించుకోవాలి. ఆ విధంగానే 60 మెట్లు ఎక్కి స్వామివారిని దర్శించుకున్నాం.</p>
                    <p>కుంభకోణ పట్టణము, పరిసర సమీప గ్రామాలు కంచు విగ్రహాల తయారీకి ప్రసిద్ధి చెందినవి. అనేక దేవత మూర్తుల కంచు విగ్రహాలు, అన్ని సైజులలోను లభ్యమవుతాయి.</p>
                    <p>మేము ఒక చిన్న కుటీర పరిశ్రమకు వెళ్లేము. దేవత మూర్తుల కంచు విగ్రహాలు, పంచలోహ విగ్రహాలు. చక్కటి జీవ కళ ఉట్టిపడేల తయారు చేస్తున్నారక్కడ. కొత్తగా తయారు చేసిన ఒక విగ్రహంకి కూడా కొన్ని రసాయనాలు పూయడం ద్వారా పురాతన విగ్రహంగా మలిచేటువంటి ప్రక్రియ కూడా మేము గమనించాము</p>
                    <p>తర్వాత మేము తంజావూరు చేరుకున్నాము. 
బృహదీశ్వరాలయాన్ని, అలాగే తంజావూర్ కోటను దర్శించుదామని అనుకున్నాము.</p>
                    <p>మధ్యాహ్న భోజనం తర్వాత మేము తంజావూరు కోటని దర్శించినాము. తంజావూరు రాజ్యాన్ని చివరగా చివరగా పాలించిన మరాఠారాజు గారి రాజా కుటుంబీకులు అక్కడ రాజకుటుంబీకులు ఆ కోటని మ్యూజియంగా తీర్చిదిద్దారు.</p>
                    <p>కోటలో అమర్చిన సమాచార ఫలకాలను బట్టి తంజావూర్ పట్టణం, సుమారు 1200 సంవత్సరాల క్రితం చోళ రాజధానిగా ఉండేది. మనం చిన్నప్పుడు చరిత్ర పుస్తకాల్లో చదువుకున్న, రాజరాజ నరేంద్రుడు, తంజావూరు పట్టణాన్ని, అలాగే అపురూపమైన బృహదీశ్వరాలయాన్ని నిర్మించాడు.</p>
                    <p>చోళ రాజుల శకం పూర్తయిన పిదప తంజావూర్ ను వివిధ రాజవంశాలు పాలించేయి. చివరగా పాలించిన మరాఠా రాజులు కూడా ముందు రాజవంశాలు వారు నిర్మించిన దేవాలయాలను, ఇతర కట్టడాలను, మరింత అభివృద్ధి చేశారు.</p>
                    <p>ప్రస్తుతం ఉన్న రాజు గారి కోటను మూడు విభాగాలుగా చేశారు.</p>
                    <p>మొదటిది,తంజావూర్లో సుప్రసిద్ధి చెందిన సరస్వతి గ్రంధాలయం.ఈ గ్రంథాలయంలో ప్రాచీన రాతప్రతులు, ముద్రణ ప్రారంభ శకం నాటి పుస్తకాలు భద్రపరిచేరు.</p>
                    <p>ఎంతోమంది పరిశోధకులు ఇక్కడికి వచ్చి, ఆ పుస్తకాలను చదువుకొని, వాటిని రిఫరెన్స్ గా తీసుకుని వెళుతూ ఉండడం ఈనాటికీ ఒక పరిపాటి.</p>
                    <p>రెండవది, అరుదైన శిల్పల గేలరి. తంజావూరు రాజులు సేకరించిన కంచు విగ్రహాలు, అలాగే రాతి శిల్పలు ప్రదర్శనలో ఉంచారు.</p>
                    <p>మూడవది రాజా రవి వర్మ గారి చిత్రకళా ప్రదర్శనశాల. సమయాభావం వలన ఇది చూడలేకపోయాం.</p>
                    <p>తరువాత మేము సాయంత్రం నాలుగు గంటల వేళ తంజావూరు పట్టణానికికే కాదు,యావత్ భారతదేశానికే తలమానికమైన బృహదీశ్వరాలయం దర్శించేము.</p>
                    <p>బృహదీశ్వర ఆలయ నిర్మాణమే ఒక పెద్ద విశేషం. అనేక రాజ వంశాల వారు, ముందు రాజులు కట్టినటువంటి, ఈ ఆలయాన్ని అభివృద్ధి చేస్తూ వచ్చారు.</p>
                    <p>ఇది శైవాలయం. స్వామి వారు. బృహదీశ్వర స్వామి వారు. దీనిని 11వ శతాబ్దంలో రాజరాజ చోళుడు మరియు ఇతర చోళ రాజులు నిర్మించారు. ఈ దేవాలయం యునెస్కోచే ప్రపంచ వారసత్వ ప్రదేశంగా గుర్తింపబడింది. భారతదేశంలోనే అతిపెద్ద దేవాలయం ఇది.</p>
                    <p>చోళ రాజులు తర్వాత వచ్చిన ఇతర రాజవంశాల వారు, ఈ దేవాలయాన్ని ఎంతో పరిరక్షించారు. ఆలయం చుట్టూ రక్షణ గోడ కందకాలు ఏర్పాటు చేశారు.</p>
                    <p>ఆలయ ప్రవేశానికి ముందే, రెండు సమున్నతమైన ఆలయ గోపురాలు, అవి దాటిన తరువాత అతిపెద్ద నందీశ్వరుడు, అది దాటిన తర్వాత విశాలమైన నడవ కలిగిన మందిరములో బృహదీశ్వర స్వామి వారు అతిపెద్ద లింగ రూపంలో కొలువుతీరి ఉన్నారు.అనేక ఉపాలయాలలో ఇతర దేవత మూర్తులు కొలువైయున్నారు.</p>
                    <p>వైశాల్యంలో తాజ్ మహల్ కంటే ఎక్కువ విస్తీర్ణం గలదిదేనేమో అనిపించింది మాకు.</p>
                    <p>సుమారు 1200 సంవత్సరాలు క్రితం ఇంతటి భారీ కట్టడాన్ని నిర్మించడానికి,ఆనాటి రాజుల దైవభక్తి, నాటి శిల్పుల కళ దృష్టి, రాళ్లు ఎత్తిన శ్రామికుల కష్టం, అమూల్యం కదా అనుకున్నాం.</p>
                    <p>ఈ ఆలయాన్ని దర్శించిన మా అదృష్టానికి, మేమే మురిసిపోతూ తదుపరి మజిలి అయిన రామేశ్వరానికి బయలుదేరాం.</p>
                    <p>రామేశ్వర యాత్ర విశేషాలు రేపు మీకోసం</p>
                    <p>స్వస్థి</p>
                    <p>రవి కావూరు….</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి గరి కథలు. అన్ని హక్కులు సురక్షితం.</p>
        </div>
    </footer>
</body>
</html>