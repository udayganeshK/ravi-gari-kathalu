<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>ముకుందప్ప</title>
    <meta name="description" content="ముకుందప్ప
---–----------">
    <meta property="og:title" content="ముకుందప్ప">
    <meta property="og:description" content="ముకుందప్ప
---–----------">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">ముకుందప్ప</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">travel</span> <span class="tag">kids</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>ముకుందప్ప
---–----------</p>
                    <p>ముకుందప్ప అమెరికా వెళ్లి రెండు నెలలయింది
ఒక రోజు కొడుకు పకీరప్పతో అబ్బీ!జుత్తు బాగా వత్తయింది, మంగలి షాపుకి పోవాలి అన్నాడు.</p>
                    <p>&#x27;అట్లనే నాన్న&#x27; మనకు దగ్గరలో ఒక మంగలి దుకాణముంది. ఆదివారం పోదాము లే! అన్నాడు పకీరప్ప.</p>
                    <p>చలికాలం.
………….</p>
                    <p>ఆదివారం ఉదయాన్నే ఓవర్ కోట్లు వేసుకొని తండ్రి కొడుకులిద్దరూ అమెరికన్ మంగలి దుకాణంకు చేరుకున్నారు.</p>
                    <p>పెద్దగానే ఉంది దుకాణం. ఓవర్ కోట్లు తగిలించుకొనేదానికి ఒక కర్రల స్టాండు, కూచునే దానికి సోఫాలు, క్షవరం చేయించుకునేదానికి గిర్రున తిరిగే కుర్చీలు, గోడమీద అందమైన పెయింటింగులు
ఓ మాదిరి దర్జా అయిన మందిరం లాగున ఉంది మంగలి దుకాణం.</p>
                    <p>మధ్య వయస్సులో ఒక ఆడ మనిషి, ఏభై దాటిన ఓ పెద్ద మనిషి,క్షవరాలు చేస్తూ బిజీగా వున్నారు. వాళ్లు. లిండా మరియు జేమ్స్.</p>
                    <p>కుర్రకారంత, లిండా చేత క్షురకర్మ చేయించుకునే వాళ్లలా వున్నారు. అందరూ ఆవిడ వైపునే కూర్చున్నారు.</p>
                    <p>ముందు రోజే, స్లాట్ బుక్ చేసినట్లున్నాడు పకీరప్ప, 
తండ్రి కొడుకులను చూడగానే హాయ్ పకీర్ ! &quot;యు అర్ ఆన్ టైం&quot; అంటూ పలకరించేడు జేమ్స్.</p>
                    <p>యువర్ డాడ్ లుక్స్ ఆసామ్ అండ్ లుక్స్ యంగర్ దేన్ యు ! అన్నాడు జేమ్స్ నవ్వుతూ.</p>
                    <p>ఆ మాటలో ఏం తేడా కనబడిందో, జేమ్స్ వైపు చురుగ్గా చూసింది ఒక కుర్రాడికి క్షవరం చేస్తున్న లిండా.</p>
                    <p>అర్థం చేసుకున్న వాడిలా &quot;ఇట్స్ ఒకే లిండా&#x27;అంటూ పనిలో పడిపోయేడు జేమ్స్.
……</p>
                    <p>కొంత సేపటికి ముకుందప్ప వంతు వచ్చింది. అంతవరకు లిండాని, ఆమె కుర్రకారుతో చెప్పే కబుర్లని ఫాలో అవ్వడానికి తంటాలు పడుతున్న
ముకుందప్ప, జేమ్స్ కి బుర్ర అప్పచెప్పేడు.</p>
                    <p>వచ్చిన దగ్గర నుంచి, ఇంట్లోలోనే ఇరుక్కుపోయిన ముకుందప్ప, జేమ్స్ తో మాటలు కలిపేడు. జేమ్స్, ఇండియా గురించి, క్రికెట్ గురించి మాట్లాడం మొదలెట్టేడు.</p>
                    <p>కొంతసేపటికి సంభాషణ, రాబోయే క్రిస్మస్ పండగ, న్యూ ఇయర్ ఈవ్ గురించి మళ్లింది. క్రిస్మస్ పండక్కి
ప్రతి సంవత్సరం, గిఫ్ట్స్ కొని, తన తల్లి దగ్గరకి వెళ్లి కొన్ని రోజులు వుండేవాడినని, గత కొద్ది సంవత్సరాలుగా, అత్తగారింటికి వెళ్ళవలసి వస్తోందని, ఇప్పుడు అత్తవారు గిఫ్ట్స్ కూడా వద్దంటున్నారని , తనకు తల్లిని చూడాలని ఉందని చెప్పుకు పోతున్నాడు జేమ్స్.</p>
                    <p>ఒక చిన్న అరుపు అరిచింది లిండా. జేమ్స్! వాట్ అర్ యు టాకింగ్? వై ద హెల్ యు టాక్ అబౌట్ మై పేరెంట్స్ టూ ఏ స్ట్రేంజర్? అర్ యు నట్స్! మైండ్ యువర్ బిజినెస్. స్టాప్ ఇట్ రైట్ నౌ అంటూ ఘీంకరించింది లిండా.</p>
                    <p>విరక్తిగా చేతిలోని కత్తెరను పక్కన పెట్టేడు జేమ్స్.
ఒక్కసారిగా జ్ఞానోదయం అయ్యింది ముకుందప్పకి.
అమెరికా అయిన,అనంతపురంమైన,ఆడవాళ్ళ ఎదురుగా వాళ్ల పుట్టింటి గురించి ఏం మాట్లాడరాదని….., ఆ రూటే వేరప్పానీ!</p>
                    <p>స్వస్తి</p>
                    <p>KVS RAVI….</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>