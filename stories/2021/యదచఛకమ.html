<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>యాదృచ్ఛికము - రవి కావూరు కథలు</title>
    <meta name="description" content="యాదృచ్ఛికం">
    <meta property="og:title" content="యాదృచ్ఛికము - రవి కావూరు కథలు">
    <meta property="og:description" content="యాదృచ్ఛికం">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">యాదృచ్ఛికము</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>యాదృచ్ఛికం</p>
                    <p>సుదర్శనం తాలుకా ఆఫీసులో కొత్తగా ఉద్యోగంలో చేరేడు.</p>
                    <p>తాలుకా ఆఫీస్ లో ఉద్యోగం అంటే వెట్టి చాకిరితో సమానమని కొద్ది రోజుల్లోనే తెలిసిపోయిందతనికి.</p>
                    <p>పన్ను వసూళ్లు, జమాబందీలు, భూముల గొడవలు అన్ని అతన్ని కంగారు పెట్టేసాయి.</p>
                    <p>తహశీల్దారుగారు ఛండశాసనుడు. పని రాక్షసుడు. సంక్రాంతి పండగ రోజులు.</p>
                    <p>ఒక రోజు సాయంత్రం సిబ్బంది సమావేశంలో తహసీల్దారు గారు మాట్లాడుతూ,జిల్లా జాయింట్ కలెక్టర్ గారు,భూమి పన్ను వసూళ్లు సమీక్ష చేయడానికి భోగి ముందు రోజు మన ఆఫీసుకి వస్తున్నారని,రెండు రోజులే సమయం ఉందని, గ్రామాధికారులు, రెవిన్యూ ఇన్స్పెక్టర్లు ఏమి చేస్తారో తెలియదు కానీ కనీసం ఇరవై వేలు ఇరసాలు (పన్ను వసూలు చేసి ప్రభుత్వానికి జమ చేయడం) చేయాలని హుంకరించేరు.</p>
                    <p>ఆఫీస్ సీనియర్ మోస్ట్ గుమస్తా శర్మ గారు, &#x27;ఈయన పండుగ చేసుకొడు, మనల్ని చేసుకోనివ్వడు&#x27; అంటూ సణుక్కున్నాడు.</p>
                    <p>చెప్పిన పని చేయక తప్పదు కాబట్టి, హెడ్ క్వార్టర్స్ రెవిన్యూ ఇన్స్పెక్టర్, తహసిల్దార్ గారి జీపు తీసుకొని, ఎక్కువ బకాయిలు ఉన్న ఊర్లకి బయలుదేరుతూ, ఏంవోయి సుదర్శనం నాతో పాటు రాకూడదు? ఊర్లు చూద్దుగాని అన్నాడు. సుదర్శనం జీపులో కూచున్నాడు.</p>
                    <p>చీకటి పడే వేళకి, కోరుప్రోలు గ్రామం చేరుకుంది జీపు. చిన్నగా చినుకులు పడుతున్నాయి.</p>
                    <p>వూరి మునసబు ( పన్నులు వసూలు చేసే గ్రామాధికారి) రెవిన్యూ ఇన్స్పెక్టర్తో, &quot;అయ్యగారు&quot; &#x27; ఈ ఊర్లో పెద్ద పద్దు పాపయ్య పంతులుగారిదండి &#x27; 30 ఎకరాల మాగాణి. పాత బాకీతో కలిపి 8000 చిల్లర కట్టాలి, పెద్ద మనిషి ఎన్ని సార్లు అడిగిన, &#x27;ఇదిగో అదిగో&#x27; అంటూ దాటేస్తున్నాడు. మీరు కాస్త దమాయిస్తే మనకి పనవుతుందని సలహా ఇచ్చేడు.</p>
                    <p>ఏమనుకున్నాడో ఏమో కానీ, రెవిన్యూ ఇన్స్పెక్టర్ జీపులోంచి దిగి, ఓయ్! సుదర్శనం నువ్వు జీపులోనే ఉండు! అంటూ జీపుకున్న
కర్టెన్ వేసేసాడు.</p>
                    <p>మునసబుని, ఇంట్లో వాళ్ళని పిలుచుకు రమ్మన్నాడు. మునసబు తలుపు చాలా సేపు తట్టిన తరువాత, తలుపు తీసుకొని ఒక 18 ఏళ్ల కుర్రాడు బయటకొచ్చేడు. నుదిటిన విభూతిరేఖలు, అప్పుడే సాయపు సంధ్య పూర్తి చేసినట్లున్నాడు, మొహంలో ప్రశాంతత ఉట్టిపడుతుండగా, ఎవరు?ఏమి కావాలి ? అనడిగాడు.</p>
                    <p>తాలుకా ఆఫీసు నుంచి వచ్చేము! పాపయ్య పంతులు గారు భూమి పన్ను బకాయి ఉన్నారు. ఎన్ని సార్లు చెప్పినా దాట వేస్తున్నారు. అధికారులేమో మమ్మల్ని వత్తిడి చేస్తున్నారు &#x27;మీ నాన్న గారిని బయటకు పంపు బాబు&#x27; అన్నాడు మునసబు.</p>
                    <p>&#x27;నాన్నగారుఇంట్లో లేరండి&#x27;. చింతల అగ్రహారంలో ఆబ్దికం చేయించడానికి వెళ్ళేరు.
ఇంకా రాలేదు. రాగానే మిమ్మల్ని కలవమంటాను అన్నాడు ఆ కుర్రవాడు.</p>
                    <p>రెవిన్యూ ఇన్స్పెక్టర్ అందుకుని, బాబు! మీ నాన్న గారు ప్రభుత్వానికి, పాత బాకీతో సహా 8000 చెల్లించవలసిఉంది. మీరు బాకీ కట్టకుండా ఎగవేస్తున్నారని తెలిసి తహసీల్దారు వారే స్వయంగా వచ్చేరు. వారు జీపులో కూచున్నారు.</p>
                    <p>మీరు బాకీ కట్టకపోతే, ఇంట్లో ఉన్న సామాన్లు జప్తు చేసి బాకీ వసూలు చేసికోవలసి ఉంటుంది. వెంటనే డబ్బు కట్టి జప్తు తప్పించుకోండి అని భయపెట్టేడు రెవిన్యూ ఇన్స్పెక్టర్.</p>
                    <p>&quot;అయ్యా! అంత మాట అనకండి&quot;. నాన్నగారు ఎదోలాగా డబ్బు కట్టేస్తారు. మీరు &quot;జప్తు అనకండి&quot; అన్నాడు ఆ అబ్బాయి వినయంగా.</p>
                    <p>&#x27;ఆ టైం అయిపోయింది చిన్నస్వామి&#x27;. ఇదిగో! మునసబు…. ఇంట్లోకి వెళ్లి ఆవులు ఏమైనా ఉంటే తోలుకు వచ్చేయి. జప్తు చేద్దాం. &#x27;అప్పుడు అయ్యవారే&#x27; వచ్చి మొత్తం బాకీ కడతారు అన్నాడు రెవిన్యూ ఇన్స్పెక్టర్.</p>
                    <p>జీపులో కూర్చున్న సుదర్శనం అదిరిపోయేడు ఇదేమిటి? రెవిన్యూ ఇన్స్పెక్టర్ నన్ను ఇలా ఇరికించేడు. తాను &#x27;తహసిల్దార్ కాదే&#x27; అనుకున్నాడు.
 
ఇంటి ముంగిటలోంచి అంబా రావాలు విన్పించేయి మునసబుకి. సార్! లోపలికి వెళ్ళి ఆవుని తొలుకొస్తాను &quot;జప్తు చేద్దాం&quot; అన్నాడు మునసబు. సరే కానియి అంటూ
రెవిన్యూ ఇన్స్పెక్టర్ జీపులో కూర్చున్న సుదర్శనం దగ్గరికి వచ్చి, నెమ్మదిగా ..ఓయ్ సుదర్శనం బయటకు రాకు. ఓ కుర్రవాడిని జీపు దగ్గరకి పంపిస్తాను. నేనే అన్నిమాట్లాడతాను. నువ్వు వూ… అను చాలు అన్నాడు.</p>
                    <p>సార్ ! &#x27;చీకటి వేళా జప్తు చేయకూడదు కదా&#x27; అని చిన్నగా గొణిగేడు సుదర్శన &#x27;రూల్ అలా చెప్తోంది&#x27; అన్నాడు కూడబలుక్కుంటు.
హర్ని! నిన్న మొన్న జాయిన్ అయ్యేవు ఆ మాత్రం నాకు తెలియదన్నవా! ఇది చిన్న బెదిరింపు మాత్రమే. చూస్తూ ఉండు! అన్నాడు రెవిన్యూ ఇన్స్పెక్టర్.</p>
                    <p>మునసబు ఆవుని బయటకు తోలుకొచ్చేడు.
కుర్రవాడు ఆవు వెంట పడుతూ, అయ్యా! గోమాత దాన్ని తీసికెళ్లకండి, డబ్బు మా నాన్నగారు ఏదోలాగా కడతారు. నాది పూచి అన్నాడు.</p>
                    <p>మునసబు, రెవిన్యూ ఇన్స్పెక్టర్ వైపు ఏం? చేయమంటారు అన్నట్లు చూసేడు.</p>
                    <p>రెవిన్యూ ఇన్స్పెక్టర్ కళ్ళతోనే, మునసబుని ఆగమని చెప్పి, కుర్రవాడితో, ఇలా రా బాబు, జీపులో తహసీల్దారు గారు వున్నారు, నువ్వు ఏమైనా చెప్పదలుచుకుంటే వారికే నేరుగా చెప్పుకో అన్నాడు.</p>
                    <p>కుర్రవాడు, బెదురు చూపులతో, జీపు దగ్గరకి చేరుకున్నాడు.</p>
                    <p>రెవిన్యూ ఇన్స్పెక్టర్, తహసీల్దార్తోనే మాట్లాడుతున్నట్టుగా, సార్! ఇది కోరుప్రోలు గ్రామం, 8000 బకాయి, పంతులు గారి భూమి, ఊర్లో లేరట, జప్తు చేద్దామంటే, వాళ్ళబ్బాయి,ప్రాధేయ పడుతున్నారు ఏమి చేయమంటారు? రేపటి వరకు సమయం ఇద్దామా సార్, అని అడుగుతూ, జీపులోంచి వూ.. అని శబ్దం వినపడగానే, కుర్రవాడి వైపు తిరిగి, బాబు! మీ అదృష్టం బావుంది అయ్యవారు ఒప్పుకున్నారు. మీ నాన్నగారిన్ని రేపు ఉదయాన్నే, మునసబుని కలసి, పన్ను కట్టమను అని చెప్పి, మునసబుని, ఆవుని ఇంట్లోకి తీసికెళ్లి కట్టేయమన్నాడు. కుర్రాడు కన్నీళ్లతో, నమస్కారం పెట్టి వెళ్లిపోయేడు.</p>
                    <p>మర్నాడు పాపయ్యపంతులు కింద మీద పడి పన్ను కట్టేశారు.</p>
                    <p>సుదర్శనం బదిలీ మీద వేరే ఊరు వెళ్లిపోయేడు. పెళ్లి కుదిరింది. స్నాతకం పీటల కూర్చున్న సుదర్శనం, నిండైన వర్చసుతో గంభీరమైన స్వరంతో మంత్రాలు చదువుతున్న పురోహితుడిని చూసేడు. &#x27;నిష్కల్మషమైన ఆ కళ్లు&#x27;&#x27;, చాలా ఏళ్ల క్రితం తాను జీపులోంచి చూసిన కుర్రవాడి కళ్ళే.</p>
                    <p>ఆడ పెళ్ళివారు వద్దంటున్న పురోహిత కట్నం 8000 అంటూ, తన తల్లి తండ్రుల చేత ఆ పురోహితుడికి ఇప్పించేడు సుదర్శనం. ఇంత ఎక్కువ సంభావన ఇచ్చేరేమిటి మగ పెళ్ళివారు అనుకున్నాడు పురోహితుడు.</p>
                    <p>ఎంత యాదృచ్చికం! అయిన ఇప్పుడు హాయిగా ఉంది అనుకున్నాడు సుదర్శనం.
 
స్వస్తి</p>
                    <p>KVS RAVI….</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>