<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>కథ కదంబం 6 భాగాలు - రవి కావూరు కథలు</title>
    <meta name="description" content="మొదటి భాగం:- ( ఓలేటి శశికళ)">
    <meta property="og:title" content="కథ కదంబం 6 భాగాలు - రవి కావూరు కథలు">
    <meta property="og:description" content="మొదటి భాగం:- ( ఓలేటి శశికళ)">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">కథ కదంబం 6 భాగాలు</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">long</span>
                        </div>
                    </div>
                </header>
                
                <div class="story-body">
                    <p>మొదటి భాగం:- ( ఓలేటి శశికళ)</p>
                    <p>బయటంతా చిమ్మచీకటి. వాన కుండపోతగా కురుస్తోంది…”</p>
                    <p>“ ఆకాశమే నయ్యం! నీరదాలను నిండుగా ఎక్కువ సేపు ఉంచుకోదు. వర్షంలా కురిపించేసి… తను తెరిపిన పడుతుంది. మరి నేనెందుకు, ఇంత గుండె బరువును..మోస్తున్నాను! మనసారా ఏడవను కూడా లేనంత …అసమర్థుడినా , నేను!”…. చీకట్లోకి చూస్తూ, పదేపదే అనుకుంటున్నాడు సూర్యప్రకాష్!</p>
                    <p>“ డాట్రుబావూ! బాగా సీకటడిపోనాది. సంద్రంలో తుపానంట గందా! మీరింకా ఇక్కడే ఉండిపోనారేటి? ఎల్పొండి బేగా!”….అంటూ లోపలికి వచ్చాడు, ఆ కాంప్లెక్స్ లో పనిచేసే నైట్ వాచ్మేన్!</p>
                    <p>“ పనుందిలే సింహాద్రీ! నువ్వు వెళ్ళు, డ్యూటీ చేసుకో…!”… అంటూ నిర్లిప్తంగా చూస్తున్న ఆ నడివయసు డాక్టర్ని విచిత్రంగా చూస్తూ , క్రిందకు వెళ్ళిపోయాడు సింహాద్రి!</p>
                    <p>“ హు! ఎవరి కోసం వెళ్ళాలి ఇంటికి? తన కోసం ఎదురు చూసే వాళ్ళెవరున్నారని? ఇల్లు… అదో శూన్య నందనం! తను చమటోడ్చి, కష్టాన్ని కరిగించి, నిజాయితీగా విలువల ఇటుకలు పేర్చిన ఇల్లయితే… అది సుఖాన్ని ఇచ్చేదేమో! కానీ విలువలకు తిలోదకాలిప్పించి, మెడలు వంచి, అడ్డదారుల సంపాదనలు చేయించి, వైద్యవృత్తి లోని ప్రాధమిక ప్రమాణాలను …తుంగలో తొక్కించి,ఓ డబ్బు సంపాదించే యంత్రంగా… తనను మార్చి, కట్టించిన ఆమె కలల సౌధమది! తన కయితే… అది అంపశయ్యే! అక్కడ అమ్మే లేకపోతే , ఇంటికి వెళ్ళే అవసరమే లేదు తనకు! “… ప్రకాష్ ఆలోచనలు కూడా వానధారల్లా కురుస్తున్నాయి…. మస్థిష్కం నుండి!</p>
                    <p>అప్రయత్నంగా , వాట్సప్ తెరిచాడు. రకరకాల గ్రూపుల్లో తప్పా, ఇంటి సభ్యుల నుండి ఒక్కటీ లేదు. మొన్నటి వరకూ ప్రతీ నిమిషానికీ మెసేజ్ చేసి, విసికించే… చిన్నకొడుకు నుండి కూడా ఒక్క సందేశమూ లేదు.</p>
                    <p>“ తల్లి రికమెండేషన్ తో మొన్ననేగా లక్షలు ఖర్చుపెట్టించి, హార్లీ డేవిడ్ సన్ బైక్ కొనిపించాడు నాతో. అవసరం తీరిపోయాకా… ఈ పిచ్చినాన్నతో పనేంటి ఇక వాడికి!”…. విరక్తిగా నవ్వుకున్నాడు.</p>
                    <p>ఆకలికి… అసిడిటీ చివ్వున పైకి తంతోంది.</p>
                    <p>“అవును ? ఎప్పుడు తిన్నాడు తను? ఉదయమెప్పుడో వంటావిడ బల్లమీద పెట్టిపోయిన నాలుగు ఇడ్లీలు ! అంతే!”….</p>
                    <p>సింహాద్రికి ఫోన్ చేసాడు. ఎక్కడయినా పుల్కాలు, కూర దొరికితే తెచ్చిపెట్టమని!</p>
                    <p>“ అమ్మ ఏం చేస్తూ ఉంటుందో ఈ సమయంలో! ఎవరయినా ..ఆమెకు భోజనం పెట్టారో లేదో? మందులేసుకుందో , లేదో? అయ్యో! అనవసరంగా క్లినిక్ లో ఉండిపోయా! నా గురించి ఎదురు చూస్తూ… ఉంటుంది. సూరమ్మకు చెప్పాలి… అమ్మను పడుకో పెట్టమని!”…. అంటూ తల్లి సహాయకురాలికి ఫోన్ చెయ్యడానికి సన్నద్దమయ్యాడు ప్రసాదరావు!</p>
                    <p>మళ్ళీ వాట్సప్ తెరిచాడు. డాక్టర్స్ గ్రూపులో తన పెళ్ళిరోజు అని..ఎవరో..” మీకూ, మీ గృహలక్ష్మికీ పెళ్ళిరోజు శుభాకాంక్షలు”…. అంటూ.. పెట్టడమేంటి… మొత్తం అందరూ… అదే కాపీ పేస్ట్! పగలబడి , నవ్వాలని పించింది అతనికి.</p>
                    <p>“ గృహలక్ష్మి అట… గృహలక్ష్మి! తన గృహలక్ష్మి….సుబ్బలక్ష్మి అలియాస్ శుభ… తన లక్ష్మిని తప్పా… గృహాన్ని పట్టించుకోని, ఉత్తమ ఇల్లాలు! క్లబ్ లో పేకాటబల్లే …ఆమె రెండవ ఇల్లు. అక్కడే కదా ,ఆమె రకరకాల వ్యాపారాలు చేస్తూ ఉంటుంది. చీరల వ్యాపారం మొదలు రియల్ ఎస్టేట్ డీల్స్ వరకూ! “</p>
                    <p>“తల్లి బట్టే పిల్లలు! ఆవు చేల్లో మేస్తే దూడ గట్టు మీద మెయ్యదు కదా! అయితే ఆవు సాధుజంతువు. కానీ శుభ అంత సాధువు కానే కాదు. ఒక పల్లెటూరి పిల్ల నుండి మహానగరంలో ఒక సోషలైట్ లా మారిన ఆమె ప్రస్థానంలో అతి పెద్ద బలి పశువులు తను, తన కుటుంబం! “</p>
                    <p>“ఒక ఆంకాలజిస్ట్ గా కేన్సర్ రోగగ్రస్థులకు స్వచ్ఛందంగా వైద్యం అందచెయ్యాలన్న తన ఆశయాన్ని మట్టి కరిపించి, ఈ రోజు నగరంలో ఒక బిజీయెస్ట్ కార్పొరేట్ డాక్టర్ గా తనను తీర్చిదిద్దింది ఆమె. తనది రెండు చేతుల సంపాదనయితే, ఆమెది నాలుగు చేతులా! ఈ రోజు ఉదయం ఆమెతో అయిన గొడవ కూడా , ఆమె వ్యాపార లావాదేవీల్లో , భాగమే కదా! మనశ్శాంతి పోగొట్టుకుని… తను ఇలా ఇంటికి దూరంగా , బతకడానికి ఆమె అత్యాశే కదా కారణం! “</p>
                    <p>“పచ్చని , సారవంతమైన భూములు తమవి! అన్నదమ్ములంతా పంచేసుకున్నా.. ఏక చెక్కగా… ఇంకా అక్కడ వ్యవసాయం జరుగుతోంది. నగరాల వ్యాపనంలో… నగరానికి దగ్గరైన సస్యహరిత గ్రామం తమది. అన్నగారి కొడుకులు, ఆఖరి బాబాయి సేంద్రీయ పద్ధతుల్లో … అద్భుతమైన పంట పండిస్తున్న భూములవి.”</p>
                    <p>“హైవే కి పక్కనున్న తమ వాటా భూములను….రియల్ ఎస్టేట్ లో పెడతానంటుంది. ఉదయమే మొదలు పెట్టింది నస. ఆ నస , సాధించే వరకూ వదలదని తెలిసే… తన ప్రాణం పోయినా… అది జరగ నివ్వనన్నాడు! అంతే ఇల్లు రణరంగం చేసింది! ఆ రోజు తమ పెళ్ళిరోజని, తమ జీవితంలో ఒక ప్రత్యేకంగా గడప వలసిన రోజని విచక్షణ లేని మూర్ఖురాలితో… ఏ బంధం పట్టుకుని వ్రేలాడాలో అర్ధం కావడం లేదు! “</p>
                    <p>“తన ఎమ్ .బీ .బి .ఎస్ అవ్వడం తోనే… చనిపోయిన మేనత్తకు మాటిచ్చానని… నాన్నగారు శుభ తో తన పెళ్ళి నిర్ణయించి నపుడు…తననే గాఢంగా ప్రేమిస్తున్న శాంతికి, కులాంతరం ఒప్పుకోరని నచ్చచెప్పి, తన ప్రేమను అంతటితో సమాధి చేసి, తండ్రి మాటకు తలొగ్గాడు! ఆ రోజు తండ్రి ముందు తన ప్రేమను వ్యక్తీకరించలేని పిరికివాడు తను! అప్పటికీ, శుభ మనస్థత్వం తెలిసిన అమ్మ, అడ్డుపడింది! నాన్నగారు ..వింటే కదా!</p>
                    <p>ఇంతలో సింహాద్రి , తలుపు తోయడంతో… రివ్వున తాకిన చలిగాలి… ప్రకాష్ స్వగతపు ఆలోచనలకు ,అడ్డుకట్ట వేసింది. ‘చుట్టుపక్కల రెస్టారెంట్లన్నీ మూసేసి ఉన్నాయి సార్!’… అని,అతను బాధ పడుతుంటే, పరవాలేదని చెప్పి, కారు తాళాలు తీసుకుని , ఇంటికి వెళ్ళడానికి , ఉద్యుక్తుడయ్యాడు ప్రకాష్!</p>
                    <p>సెల్లార్ లో కారు తీస్తూండగా, పెద్ద కొడుకు సమీర్ ఫోను! ఎన్నాళ్ళకో పలికిన ఆ నంబర్ చూసే సరికి , అతని పితృహృదయం సంతోషంగా ఉప్పొంగింది ఒక్క క్షణం!</p>
                    <p>“ హేపీ ఏనివర్సరీ నాన్నా!అమ్మకు చేసా! మామూలే! ఎత్తలేదు! “…. అంటూ తండ్రిని విష్ చేసాడు. సమీర్ పొడిమాటల్లో ముద్దతనం, మత్తు ఆ తండ్రి దృష్టిని …దాటిపోలేదు!</p>
                    <p>“ థేంక్యూ నాన్నా! ఆర్ యూ ఆల్ రైట్? హెల్త్ బాగానే చూసుకుంటున్నావు కదా! అపోలో లో జాబ్ మానేసావట! ఎక్కడయినా చూసుకున్నావా? సన్ షైన్ లో అడగనా?”… అంటూ ప్రశ్నలు సంధిస్తున్న తండ్రికి సమాధానం ఇవ్వకుండానే, కట్ చేసేసాడు ఆ పెద్దకొడుకు!</p>
                    <p>ఆ బయట ప్రకృతిలాగే తనూ భోరున ఏడవ గలిగితే ఎంత బాగుండు ననిపించింది ప్రకాష్ కు!</p>
                    <p>వైపర్స్ ఆన్ చేసి… వానలో డ్రయివ్ చేస్తుంటే… మళ్ళీ రాయెట్టి కొట్టినట్టు ఆలోచనల తుట్ట కదిలింది అతనిలో!
“ ప్రాణసమంగా పెంచుకున్న కొడుకు. తన లాగే చదువులో చురుగ్గా ఎదిగి, పాతికేళ్ళకే ఎం .డి . కార్డియాలజీ చేసిన కొడుకు, ప్రియురాలు కాదన్నదని… సూసైడ్ అటెంప్ట్ చేసాడు. అతి కష్టం మీద ప్రాణాలతో బయటపడ్డాకా, విపరీతమైన డిప్రెషన్లో కూరుకుపోయి, మత్తులో ..మరుపు వెతుక్కుంటూ, ఇంటికి దూరంగా బతుకుతుంటే…ఇంత కన్నా శాపం ఒక తండ్రికి మరొకటి ఉండదు కదా!</p>
                    <p>“సమీర్ ను ఇంటికి తీసుకొద్దాం శుభా!కొన్నాళ్ళు వాడితో గడుపు! తల్లిగా నువ్వు కౌన్సిల్ చేస్తే వింటాడు!”….. అని చిలక్కి చెప్పినట్టు చెప్పాడు శుభకి. ఆమెకు అవన్నీ పడితే… తన ఇల్లు ఇలా ఎందుకు ఏడిసేది!</p>
                    <p>“ అడ్డాల నాడే బిడ్డలు, గడ్డాలొచ్చాకా కాదు. ఈ తరంలో కూడా పిల్లల మీద మన పెత్తనాలేంటి? వాళ్ళకు స్వేచ్ఛనిస్తే, వాళ్ళే తెలుసుకుంటారు మంచేదో, చెడ్డేదో…. “…అని పలాయనవాదం వల్లించింది.</p>
                    <p>“ఛీ! ఏం తల్లి ఆమె!”….భార్యను తలుచుకోగానే… అంత చలిలో, అతనికి రక్తం మరిగిపోతోంది. కారు వేగం పెంచాడు. 
 
 నిర్మానుష్యమైన రోడ్ల మీద , ఆ వర్షంలో..ఎవరో కుర్రాళ్ళు బైకుల మీద …మితిమీరిన వేగంతో విన్యాసాలు చేస్తున్నారు. వాళ్ళను చూస్తుంటే, చిన్నకొడుకు సుహాస్ , వాడికి కొన్న హై ఎండ్ బైకూ గుర్తొచ్చాయి ప్రకాష్ కు! వాడి బక్క పర్సనాలిటీకి అంత హెవీ బైక్ ఎలా నడపగలడు. వాడూ ఈపాటికి ఇలాగే రోడ్ల మీద రేసులు చేస్తున్నాడా? వానలో…బైక్ స్కిడ్ అయ్యి, ఏదయినా ప్రమాదం జరిగితే…”…. ఆ ఆలోచనకే ఒళ్ళు జలదరించింది ప్రకాష్ కు!</p>
                    <p>పుట్టగానే… తనను చూసి… మనోహరంగా నవ్వాడని, వాడికి అపురూపంగా “ సుహాస్” అని పేరుపెట్టుకున్నాడు తను! ఆఖరి సంతానం పొందే గారం అంతా జరుగుతోంది వాడికి. ఆ గారమే వాడిని… దేనికీ కొరగాకుండా చేస్తోంది. శుభకు మరో రూపం వీడు… అందంలో, అహంకారంలో!</p>
                    <p>కారును మెయిన్ రోడ్ మీంచి తప్పించి, కుడిపక్కకు తిప్పాడు ప్రకాష్! ఆ వీధిలో, రీగల్ టవర్స్ వద్దకు రాగానే , తన గుండె సడి తనకే వినిపిస్తూ ఉంటుంది.</p>
                    <p>అక్కడ ఆరో ఫ్లోర్లో….తను గుండెల మీద పెట్టుకుని, ఆగార బంగారంలా పెంచుకున్న తన ముద్దులకూతురు….” సునయిన” ఉంటుంది…. తన ప్రేమించిన సుమీత్ తో సహజీవనం చేస్తూ!</p>
                    <p>ఆల్చిప్పల్లాంటి నల్లని కళ్ళతో, కాళ్ళకు పట్టీలు, పట్టులంగాలూ తప్పా వేరే మోడర్న్ దుస్తులు వేసుకోనని పట్టుపట్టి, బారెడు జడలతో… లక్షణంగా లక్ష్మీదేవిలా… తన నట్టింట తిరిగిన తన గారాలపట్టి….. ఈరోజు అత్యంత ఆధునిక యువతరానికి ప్రతినిధి. దానికి తార్కాణంగా… పెళ్ళిని వ్యతిరేకిస్తూ…మగ స్నేహితులను మారుస్తూ, ఇప్పుడు గత ఏడాదిగా…సుమీత్ తో ఈ సహజీవనం.</p>
                    <p>నాన్నను చూస్తే కానీ నిద్రపోని పిల్లకు… ఈ రోజు నాన్నంటే అతిపెద్ద స్వేచ్ఛా నిరోధకుడు, సాంప్రదాయాలు వల్లె వేసే…ఛాదస్తుడు, ఛాందసవాది! ఇరవై నాలుగ్గంటలూ సంస్కారం, సాంప్రదాయం, హిందూ జీవన విధానం … అంటూ ప్రవచనాలు వల్లించే, ఓల్డ్ ఫాషన్డ్ మాంక్! ఆమె చేసే సాఫ్ట్ వేర్ ఉద్యోగం ఇచ్చే రాబడి… ఆమె మేకప్ కు కూడా సరిపోదు. తండ్రి.. తన కోసం కొన్న అపార్ట్ మెంట్లో ఉంటూ, తండ్రి నెలనెలా ఆమె బేంక్ అకౌంట్లో వేసే డబ్బుతో… జల్సాగా బ్రతుకుతూ.. డబ్బు అవసరం అయితే తప్పా, తండ్రిని గుర్తు పెట్టుకోని అవకాశవాది సునయిన!</p>
                    <p>అయినా సూర్యప్రకాష్ కు …కూతురు కొంగు బంగారమే! ఏదో ఆశ, ఆమె తన పద్ధతులు మార్చుకుంటుంది, తిరిగి గువ్వ పిట్టలా… తన గూడు చేరుకుంటుంది అని! అందుకే, అనుక్షణం ఆమెను కనిపెట్టుకుని ఉంటాడు. విచిత్రంగా, అందరి ఆడపిల్లల్లా … సునయినకు తల్లితో అనుబంధం లేదు. ఆ అమ్మాయి పెరుగుతున్న దశలో, మంచీ చెడ్డా చెప్ప వలసిన తల్లి, తన సొంత ఆశయసాధనలో బిజీ అయిపోయింది. జీవితంలో అతిపెద్ద బాధ్యతను నిర్లక్ష్యం చేసింది. ఫలితమే… ఒకప్పుడు చదువులో , విలువల్లో ఎంతో ముందుండే సునయిన కెరియర్ గ్రాఫ్, కేరక్టర్ గ్రాఫ్ … అధో ముఖం అవ్వడం!</p>
                    <p>స్లో చేసిన కార్లో నుండి, ప్రకాష్ పిచ్చివాడిలా ..పైకి చూసాడు. ఆమె ఫ్లోర్లో ఇంకా వెలుగుతున్న లైట్లకాంతి… ఆ వానధారల్లో… వంకరలు పోతూ… అతని కళ్ళల్లో నీరైపోయింది! కార్లో చేరిన భాష్పవాయువుకు, కూతురి తలపులు కూర్చిన కన్నీటి చుక్కలకు… చూపు మసకయింది ఆ వెర్రితండ్రికి!</p>
                    <p>సూర్య ప్రకాష్ కు అర్ధం కానిది ఒకటే! ఎందుకు తన కుటుంబం ఇలా పతనావస్థకు చేరిందా.. అని! అతని స్నేహబృందంలో… అతని కన్నా సంపన్నులూ, సంపాదనాపరులు, భార్యాభర్తలు ఇద్దరూ వైద్యవృత్తిలో ఉన్నవారు ఉన్నారు. కానీ వారెవరి సంతానం, సంసార జీవితం అస్తవ్యస్తంగా లేవు. సవ్యంగా, సంతోషంగా ఉన్నాయి. వారంతా , తాము కష్టపడి సంపాదించిన దంతా… పిల్లల విజయాల్లో చూసుకుని గర్వపడుతుంటే… తను మాత్రం, అనుక్షణం… కృంగిపోతున్న తన కుటుంబ విలువలు, పరువు చూసుకుంటూ… సిగ్గిల్లి పోతున్నాడు.</p>
                    <p>కొందరు సానుభూతితో అర్ధం చేసుకున్నా, అతనికి, వృత్తిలో ..పోటీగా నిలిచే కొందరు, బహిరంగం గానే ,అతని భార్య చేసే వ్యాపారాల గురించి, అతని పిల్లల జీవనశైలి గురించి, విమర్శిస్తూ… పరిహాసం చేస్తున్నారు. మరీ ఆప్తులయిన వారు, అతను మరింత గట్టిగా, సమర్ధవంతంగా కుటుంబాన్ని నియంత్రించచ్చు… అని సూచనలు ఇస్తూంటారు!</p>
                    <p>విని, ఉడుక్కోవడమో, నిస్పృహతో నిట్టూర్చడమో తప్పా… నిజానికి అతని వద్ద… ఆ కుటుంబాన్ని బాగు చేసుకునే ప్లాన్ లు ఏవీ లేవు. పిల్లలు ఎంత ఏడిపించినా… వారే అతని బలం, బలహీనతలు! పోనీ పర్సనల్ గా… వారి జీవితాల్లో సమస్యలను చర్చించి, వాళ్ళను మంచి దారిలో మళ్ళిద్దామన్నా… క్షణం తీరిక లేని వృత్తి అతనది. ప్రభుత్వాసుపత్రి, రెండు కార్పొరేట్ ఆసుపత్రులు, సొంత క్లినిక్ మధ్య తిరుగుతూ… జీవితాన్ని యాంత్రికంగా, ఎర్రనోట్ల మధ్య గడుపుతున్న అసహాయుడు అతను!</p>
                    <p>తన కుటుంబ సమస్యలతో పాటూ… ఈ మధ్య అతనిని వేధిస్తున్న మరో సమస్య… తన ఆరోగ్యం! తీరికలేని వృత్తి, సరయిన భోజన సౌకర్యాలు లేకపోవడం, వేళ కాని వేళల భోజనం… ఇవన్నీ అతని గాస్ట్రిక్ అల్సర్ ను మరో స్టేజ్ కు తీసుకు వెళ్ళాయి. స్వయానా కేన్సర్ స్పెషలిస్ట్ అయ్యుండి, తన స్వంత ఆరోగ్యాన్ని నిర్లక్ష్యం చేస్తున్న అతన్ని, కొందరు సీనియర్ డాక్టర్లు హెచ్చరించారు కూడా!</p>
                    <p>కానీ ఏదో నిర్లిప్తత అతనిలో! జీవితం మీద పూర్తి స్థాయిలో ,ఆసక్తి లేని నిర్లిప్తత. తను ఆరోగ్యంగా..ఉండగానే, చేసుకో వలసిన ఏర్పాట్లు, పిల్లల భవిష్యత్తును భద్రం చెయ్యాలిసిన అవసరం, భార్యకు రాబోయే గడ్డురోజుల గురించి హెచ్చరించ వలసిన అవసరం… ఇవన్నీ అతన్ని మరింత ఉక్కిరి బిక్కిరి చేస్తున్నాయి ఈ మధ్య!</p>
                    <p>కానీ ఎక్కడో… చీకట్లో చిరుదీపంలా.. అతనిలో…ఒక ఆశ మిణుకు మిణుకు మంటూ ఉంటుంది! “ఏదో అద్భుతం జరుగుతుంది, ఎవరో వస్తారు… నా కుటుంబాన్ని గాడిలో పెట్టడానికీ, నాకు దక్కేలా చెయ్యడానికి. నా వల్ల కానిది, వాళ్ళు సమర్ధవంతంగా నిభాయిస్తారు “…అనే ఆకాంక్ష….అదే…అతని ప్రతి పూజలో.. ప్రతిఫలిస్తూ ఉంటుంది!</p>
                    <p>వాన కాస్త తెరిపిచ్చింది.మరో పది నిమిషాల్లో ఇల్లు కూడా చేరాడు ప్రకాష్!</p>
                    <p>పోర్టికోలో చిన్న దీపం కూడా వెలిగి ఉండదు తనింట్లో! వాచ్ మేన్ ఉంటాడు! కానీ గాఢనిద్రలో! కార్ల హెడ్ లైట్స్ ఆన్ చేసి, ఆ పెద్ద ఇనపగేట్లను విసుగ్గా తెరుచుకున్నాడు.</p>
                    <p>ఇంటి యజమానురాలు గట్టిదయితే, నౌకర్లు యజమానిని గౌరవిస్తారు. కానీ ఈ ఇంట్లో పై పెత్తనాలు లేని నౌకరులు…నిర్లక్ష్యం, అలసత్వమే సూత్రంగా పని చేస్తూ ఉంటారు.</p>
                    <p>తాళం తీసుకుని, ఇంట్లో అడుగు పెడుతూనే.. తల్లిగదిలోకి వెళ్ళాడు అతను. తల్లి రాజేశ్వరమ్మ, సహాయకురాలు ప్రశాంతంగా నిద్రపోతున్నారు. సవ్వడి చెయ్యకుండా, వెనుతిరిగాడు!</p>
                    <p>“ ప్రకాషూ!”… తల్లి పిలుపు!</p>
                    <p>“ అమ్మా! నేనే! పడుకో! “… అంటూ వెనుతిరిగిన కొడుక్కి….</p>
                    <p>“ అన్నం తిన్నావా నాయనా!”… అని అడిగింది ఆ మాతృమూర్తి… అంత నిద్రలోనుండీ లేచి!</p>
                    <p>అంతే! ….ఏ ఏడుపు కోసం తపిస్తున్నాడో ఉదయం నుంచి, అది తల్లి పలకరింపుతో… కళ్ళ నుండి బొటబొటా రాలిపోతోంది.</p>
                    <p>మాట్లాడకుండా తలుపు జారేసి, డైనింగ్ టేబుల్ దగ్గర కూలబడ్డాడు… తమ పెళ్ళిరోజున, ఒంటరిగా!</p>
                    <p>భోజనం కెలుకుతూనే… “తల్లి ప్రేమకయినా కనీసం నోచుకున్నాను! అదే పదివేలు! తనది తల్లిలా …మృదుస్వభావం! దూసుకుపోయే తత్వం కాదు! కానీ తండ్రి అలా కాదు. మంచి కార్యదక్షుడు! వ్యవహారకర్త! మొత్తం వూరినీ, తమ ఉమ్మడి కుటుంబాన్నీ ఒక్క త్రాటి పై నడిపించిన… మార్గదర్శకుడు ఆయన.</p>
                    <p>తండ్రిని తలుచుకోగానే… అతని హృదయం తన బంగారు బాల్యంలోకి దూసుకుపోతుంది.</p>
                    <p>తమ ఉమ్మడికుటుంబం, తాతగారు, బామ్మ, బాబాయిలు, మేనత్తలు, అమ్మానాన్నలు, తన అన్నదమ్ములతో పాటూ… వారందరి పిల్లలతో… ప్రతిరోజూ పండుగలా ఉండే తమ పెద్ద ఇల్లు, ఇంటి చుట్టూ పళ్ళతోటలు, పచ్చని పైర్లు, ఊరుని ఆనుకుని పారే పిల్లకాలువ… కాలువగట్టున సేతుమాధవ స్వామి ఆలయం… ఇవన్నీ స్మృతిపధం నుండి బయటకొచ్చి… దాహాప్తుడికి అమృతం దొరికినట్టు, సేదతీరుస్తాయి!</p>
                    <p>బామ్మా,తాతలూ , నాన్న పోవడంతోనే ఛిన్నాభిన్నమైన ఆ వైభవం,ఆ కుటుంబ గౌరవం, కుటుంబ సభ్యుల్లో నెలకొన్న ఈర్ష్యాద్వేషాలు, ఆస్థపంపకాల వద్ద కుతంత్రాలు, స్వచ్ఛమైన ఆ ఇంటి మగవారి మనసులో ద్వేషాగ్నులు రగిల్చిన ఆ ఇంటి స్త్రీలు…. ఇవన్నీ సూర్యప్రకాష్ కళ్ళ ముందు… సినిమా రీల్ తిరిగినట్టు తిరగ సాగాయి!
†****************************†***********</p>
                    <p>కథాకదంబం రెండవ భాగం.</p>
                    <p>గుండె కొలనులో కదలాడుతున్న తండ్రి రూపానికి కళ్ళలో చిమ్మిన నీరు అడ్డుపడి మసకగా ఆయన రూపం కనులలో కదలాడసాగింది.</p>
                    <p>&quot;మగవాడెపుడూ ఏడవకూడదురా! ధైర్యంగా నిలబడాలి&quot; అనే తన తండ్రి గంభీరమైన కంఠం చెవుల్లో మోగుతున్నట్టనిపించింది. వేదన కలిగించే వర్తమానం నుండి దూరంగా పారిపోవడానికి కళ్ళు మూసుకుని గతంలోకి పయనిస్తోంది అతని మనసు.</p>
                    <p>నిరాశ,అసహాయతలతో మసకేసిన అతని మనసు పొరలన్నీ ఒకటొకటిగా తొలగుతూ గుండె లోతుల్లో అపురూపంగా దాచుకొన్న బాల్య జ్ఞాపకాలను కనుల ముందు సాక్షాత్కరింపచేస్తున్నాయి.
****</p>
                    <p>చక్కని అందమైన తమ పల్లెటూరు, పెద్ద మండువా లోగిలి లో కళకళలాడుతూ తమ ఉమ్మడి కుటుంబం, బాబాయ్ లు, పిన్నిలు,
మేనత్తలు, మామయ్యలు; అన్నదమ్ములు ;అక్కచెల్లెండ్ల పిల్లలతో నిత్యం సందడిగా ఉండే ఆ ఇల్లు ఊర్లో అందరికీ సుపరిచితమే!</p>
                    <p>సూర్యప్రకాష్ తండ్రి విశ్వనాథ దీక్షితులు గారంటే తెలియని వారుండరు.</p>
                    <p>గుడి,బడి అంటూ ఊరికి సంబంధించిన అన్ని వ్యవహారాలలోనూ ఆయన ప్రమేయం లేనిదే ఏదీ ముందుకెళ్ళేది కాదు.</p>
                    <p>ఇంటా బయటా ఆయన మాటకు ఎదురు చెప్పే ధైర్యం ఎవరికి లేదు. అలాగని ఆయన నియంత కాదు. మాటలో కచ్ఛితత్వం వలన వచ్చే గౌరవం అది.నైతిక విలువలతో కూడిన ఆయన జీవనవిధానం, తాతల ఆస్తిని జాగ్రత్తగా కాపాడుతూ ఉమ్మడి కుటుంబాన్ని క్రమశిక్షణ తో నడపగల కార్యదక్షత ఆయనంటే అందరికీ అభిమానం కలిగేలా చేశాయి.</p>
                    <p>విశ్వనాథ దీక్షితులు గారు నలుగురి అన్నదమ్ములు,ముగ్గురు అక్కచెల్లెండ్ల లో మొదటి సంతానం. వయసుడిగిన తల్లిదండ్రులను గౌరవంగా చూసుకుంటూ, కుటుంబం అంతటినీ క్రమశిక్షణకు మారుపేరుగా తీర్చిదిద్దారు.</p>
                    <p>ఆయన ముగ్గురు మగపిల్లల్లో రెండోవాడు సూర్యప్రకాష్. అన్నయ్య సత్యం తండ్రి తో పాటూ పొలం వ్యవహారాలు చూసుకునేవాడు. సూర్యప్రకాష్ పట్ల తండ్రికి కొన్ని ఆశలు ఉండేవి. తమ కుటుంబంలో ఇంతవరకూ డాక్టర్ లేరు. మంచి తెలివైనవారైనప్పటికీ పొలాలున్నందు వల్లనో ఏమో! అగ్రికల్చరల్ కోర్సులు చేసే వారే ఎక్కువ.</p>
                    <p>తన ఆఖరు చెల్లి అనారోగ్యం తో బాధపడడం, ఆమె ఆసుపత్రికి టౌన్ ల చుట్టూ తిరగడం చూసిన ఆయన, నా కొడుకుని ఎలాగైనా మంచి డాక్టర్ ని చేసి, పల్లెటూళ్ళలో వైద్య సహాయం అందేలా చేయాలి అనుకున్నారు.</p>
                    <p>సూర్యప్రకాష్ రాత్రి ఎంత సేపైనా మెలకువగా ఉండేవాడు కానీ పొద్దున్నే లేచి చదవడం కష్టంగా ఉండేది.</p>
                    <p>సూర్యప్రకాష్ ఎం.సెట్ కి ప్రిపేర్ అయ్యే రోజుల్లో బాబాయ్,పిన్ని; అమ్మ ఇలా ఎవరో ఒకరు నిద్ర లేపి వెళ్ళే వారు.
 
 ఒకరోజతనికి పొద్దున్నే మెలకువ రాలేదు. లేచాక తల్లితో...
 &quot;నన్నెందుకు పొద్దున్నే లేపలేదు? నేను డాక్టర్ అవ్వాలని లేదా నీకు? &quot; అన్నాడు.</p>
                    <p>ఆమె మాత్రం ఏం చేయగలదు.ఎంతసేపూ పెద్ద కుటుంబంలో అందరికీ ఏ లోటు రాకుండా చూడడంతోనే సరిపోయేది. ఆడపడుచు పెట్టిపోతలు, సారెలు; తోడికోడళ్ళ మధ్య కీచులాటలు రాకుండా సమానంగా చూసుకునే బాద్యతలు ఆమెను ఊపిరి సలపనిచ్చేవే కాదు.</p>
                    <p>&quot;నేనే లేపొద్దన్నాను&quot; గంభీరంగా వచ్చిన తండ్రి కంఠం అతని కోపానికి తాళం వేసింది.</p>
                    <p>తల్లితో పరుషంగా మాట్లాడినందుకు కోప్పడతారన్న భయం ప్రకాష్ ని సన్నగా వణికిస్తోంది.</p>
                    <p>&quot; ఇలా...రా!&quot; కాస్త అనునయంగా పిలిచారాయన.</p>
                    <p>&quot;చూడు! ఎప్పుడూ నీ జీవితంలో ఓటమికి వేరొకరి వైపు వేలెత్తి చూపకు, అలాగే నీ జీవితం పట్ల నువ్వే ఎరుకతో ఉండాలి కానీ వేరొకరి మీద ఆధారపడితే ఎలా..?”
&quot;............&quot;</p>
                    <p>“నువ్వేం చిన్నపిల్లాడివి కావు. అలారం పెట్టుకుని లేవలేవూ...”
ఆపై అతన్ని ఎవరూ లేపవలసిన అవసరం రాలేదు. ప్రయత్నంతో అతనే అలవాటు చేసుకున్నాడు. తండ్రి మాటలో ఏదో బలం దాగుందనిపిస్తుంది అతనికి.</p>
                    <p>తన మానాన తనని వదిలేస్తే హాయిగా పడుకోవచ్చుగా! ఊహూ! తండ్రి కళ్ళు తనని మెచ్చుకున్నట్టుగా చూస్తే అతనికి ఆనందం. ఆ ఆనందం కోసం అతను ఎంత కృషైనా చేసేవాడు.</p>
                    <p>విశ్వనాథం గారి గుండెల్లో కుటుంబం పట్ల ఎంత అనురాగం ఉన్నా ఎన్నడూ మితిమీరి చూపేవారు కాదు.కేవలం ఆయన కళ్ళతోనే మనసులోని భావం పలికించేవారు.</p>
                    <p>కోపం వస్తే ఆ కళ్ళు చురుగ్గా ఒక చూపు చూసేవి.వెనక చిరుబుర్రులాడే చెల్లెళ్ళ భర్తలు సైతం ఆ చూపుకు ఒకోసారి నీళ్ళు నమిలేవారు.</p>
                    <p>ఎవరికీ ఏ లోటు లేకుండా చేసినా, ఎవరికైనా ఆయన క్రమశిక్షణ శిక్షలా అనిపించినపుడు వెనక గింజుకునేవారే తప్ప ఎదురు చెప్పేవారు కాదు. అది ఆయన పట్ల అందరికీ గల గౌరవం.</p>
                    <p>*******
కాలక్రమంలో బామ్మ,తాత వరుసగా కాలం చేసారు. విశ్వనాథం గారు ప్రకాష్ కు మెడిసిన్ లో సీట్ రావడంతో అతనికి సిటిలోని హాస్టల్ లో ఉండేందుకు ఏర్పాట్లు చేయసాగారు.</p>
                    <p>ఇంటిని వదిలి వెళ్ళాలంటే కొంచెం బెంగగా ఉంది ప్రకాష్ కి. అంతమందున్న ఇంటి నొదిలి ఎక్కడో దూరంగా ఒంటరిగా ఉండాలన్న ఊహే అతనికి బాధగా అనిపిస్తోంది.</p>
                    <p>లగేజీ తో పాటూ బస్ ఎక్కుతూ వెనక్కి వెనక్కి తిరిగి చూస్తున్న అతన్ని &quot;ఇలా రా!&quot; అన్నట్టుగా చేయి ఊపారు విశ్వనాథ దీక్షితులు.</p>
                    <p>లగేజీ లోపల దించేసి తండ్రి వద్దకు వచ్చాడు సూర్యప్రకాష్.</p>
                    <p>వద్దంటే ఆగిపోదామా అన్నట్టున్న అతన్ని తేరిపార చూస్తూ చెప్పారు.</p>
                    <p>&quot; బెంగ పడకు,ముందు ముందు జీవితంలో చాలా ఎదుర్కోవలసిన వాడివి. మగవాడెపుడూ బెంగతో ఏడవకూడదురా! ధైర్యంగా నిలబడాలి.&quot; 
బుద్ధిగా బుర్ర ఊపుతున్న అతని ముఖాన్ని చూస్తుంటే ఆయనలో మమత వెల్లువై పొంగుతోంది. ప్రేమగా అతని బుగ్గ మీద తడుతూ....</p>
                    <p>&quot;జాగ్రత్త! &quot; అన్నారు.</p>
                    <p>కదులుతున్న బస్ కిటికీ లో నుండి తండ్రిని చూసాడు ప్రకాష్. వెళ్ళి రమ్మన్నట్టుగా
 చేయి ఊపారాయన.
ఒక సంవత్సరం చదువు పూర్తయింది. మధ్యలో అన్నగారి పెళ్లికి ఒకసారి వచ్చి అందరినీ కలిసి వెళ్లాడు.</p>
                    <p>రెండవ సం.రం.చదువుతూండగా అతనికి బాగా చేరువైంది శాంత.</p>
                    <p>ఆంకాలజీలో బాగా కృషి చేసి,కేన్సర్ రోగులకు సేవ చేయాలన్న తన ఆశయాలకు, ఆమె భావాలు చాలా దగ్గరగా ఉండేవి.</p>
                    <p>చక్కని ఆమె రూపానికి,వినయం; మంచితనం ఆభరణాలన్నట్టుగా ఉండేవి. కానీ ఆమె ప్రకాష్ లాగా మెతక మనిషి కాదు. సూటిగా, నిర్భయంగా మాట్లాడగలదు. తప్పు అనిపించిన దాని నిగ్గు తేల్చగలదు.ఆమె ధైర్యం అతనికి అబ్బురంగాను,అధ్భుతంగాను ఉండేది.</p>
                    <p>చదువు పూర్తయి ఎవరి దారిన వారు వెళ్లిపోతారనగా... ఒకనాడు ఆమే ప్రకాష్ ని అడిగింది.</p>
                    <p>&quot;మన భావాలు,ఆశయాలు ఒకటే ప్రకాష్!.నువ్ మంచివాడివి. మనం పెళ్ళి చేసుకుంటే ఎలా ఉంటుంది? అని.</p>
                    <p>శాంత అంటే మనసులో ఇష్టం ఉన్నా ఇంటి పద్ధతులు కులాంతర వివాహానికి అడ్డు పడతాయని అతనికి తెలుసు. అందుకే వీలుకాదని సున్నితంగా తిరస్కరించాడు.</p>
                    <p>అది కుటుంబం మీద గౌరవమో, తండ్రికి చెప్పలేని అసహాయతో; లేక తన పిరికితనమో అతనికి అర్ధం కాలేదు.</p>
                    <p>ఫైనల్ పరీక్ష లవగానే ఊరికి వెళ్లిపోయాడు ప్రకాష్.</p>
                    <p>అలా శాంత రూపం, ప్రేమ ఙ్ఞాపకంలా మారి, అప్పుడప్పుడూ సువిశాలమైన అతని మనోకాశంలో మేఘంలా కదులుతూంటుంది.</p>
                    <p>ఉద్యోగ ప్రయత్నంలో ఉండగా.... ప్రకాష్ కు సుబ్బలక్ష్మితో పెళ్ళి చేద్దామని చర్చలు మొదలుపెట్టారు.</p>
                    <p>చిన్నతనం నుండీ సుబ్బలక్ష్మిని గమనించిన రాజ్యలక్ష్మమ్మ గారికి భయం మొదలైంది. చిన్నతనంలోనే సుబ్బలక్ష్మి తండ్రి ఏక్సిడెంట్ లో మరణించాడు.భర్త మరణం తర్వాత సుబ్బలక్ష్మి తల్లి అనసూయ అన్న గారి దగ్గరకు రమ్మన్నా రాలేదు.
ఒక్కగానొక్క కొడుకును కోల్పోయిన అత్తమామలతో కలిసి సుబ్బలక్ష్మితో సహా అక్కడే ఉండిపోయింది. అత్తమామల తరువాత కూడా ఆమె ఎవరి అండదండలు ఆశించలేదు. కానీ అనారోగ్యం వచ్చాక మాత్రం సుబ్బలక్ష్మి విషయమై బెంగ పడింది.</p>
                    <p>ఆమె సంసారం నడవడానికి అన్న అండదండలు ఎప్పుడూ ఆశించేది కాదు. చీరలు అమ్మి,మిషన్ కుట్టి, తమకున్న కాస్త పొలంలో వచ్చే ధాన్యంతో గడిపేది . కష్టంలో కూడా చాపని ఆమె ఆత్మాభిమానానికి విశ్వనాథం గారు ఆశ్చర్య పోయేవారు. అనారోగ్యంతో ఉన్న ఆమెను చూసే తన కొడుకును డాక్టర్ చేయాలనే కోరిక ఆయనలో బలంగా కలిగేది.ఆ చెల్లెలు అవసాన దశలోనే సుబ్బలక్ష్మి విషయం తాను చూసుకుంటానని మాటిచ్చారాయన. చెల్లి మరణ సమయానికి ప్రకాష్ మెడిసిన్ ఆఖరి సం.రం. చదువుతున్నాడు. తమ ఇంటికి తీసుకు వచ్చిన సుబ్బలక్ష్మి కి ఏ లోటు రాకుండా చూసుకోవాలని రాజ్యలక్ష్మమ్మ గారికి చెప్పారాయన.</p>
                    <p>కానీ తల్లి కష్టాన్ని చూస్తూ పెరిగిన సుబ్బలక్ష్మి ఆలోచనలు మరో రకంగా ఉండేవి. అంత బాగా చూసుకునే అన్న ఉండగా అత్తమామల సేవ చేస్తూ తల్లి అక్కడే పడి ఉండడం ఆమెకు వెర్రితనంగా అనిపించింది. తల్లిలాగా ఆమె సౌమ్యురాలు కాదు.పదవతరగతి తర్వాత చదువు ఆపేసి, రకరకాల పనుల ద్వారా డబ్బు కూడబెట్టాలని తెగ ఆరాటపడేది.తల్లి ఆత్మాభిమానం సుబ్బలక్ష్మికి చేతకానితనంగా అనిపించింది.</p>
                    <p>ఆడపిల్లకి అందంగా కనపడాలని ఏవో ఆశలుంటాయి కదాని ప్రేమతో సుబ్బలక్ష్మి పుట్టినరోజు నాడు ఆవిడ ఇచ్చిన బంగారు గొలుసును పట్టుకుని ఎంత బరువుందో అని చూసిన విధానం ఆవిడ మరిచిపోలేక పోతోంది.</p>
                    <p>&quot;నా చెల్లెలు చనిపోయే సమయంలో మాటిచ్చాను రాజ్యం. మనం మలచుకోవడంలోనే ఏదైనా ఉంటుంది.&quot;</p>
                    <p>&quot;.........&quot;</p>
                    <p>&quot; రౌతు కొద్దీ గుర్రం అని వినలేదూ....!&quot;
తమలో తమకు ఏవైనా పొరపొచ్చాలున్నా సర్దుకుని పెద్దాయన మీద గౌరవంతో మెలిగే నిండుకుండ లాంటి కుటుంబం ఆయనది. కొడుకుకు అండగా తనుంటాడు. కనుక సుబ్బలక్ష్మి ఎలాంటిదైనా ఎలా నెగ్గుకు రావాలో కుటుంబంలో ఎలా కలపాలో తనకు తెలుసనుకున్నారాయన. అదే ఆయన చేసిన తప్పు.
ఎవరిని ఎలా అదుపులో ఉంచాలో అంచనా వేయగలిగారు కానీ...తన ఆయుష్షును అంచనా వేయలేయననీ, తన తరువాత సుబ్బలక్ష్మితో జీవితాంతం కొడుకు కాపురం చేయాలన్న సంగతి ఆయనకు ఆ సమయంలో గుర్తు రాలేదు. 
కాలం అంతే! ఒకోసారి అపార మేధస్సును సైతం మాయ కమ్మేసేలా చేస్తుంది. తన చెల్లెలి మీద అభిమానం,ప్రేమ సుబ్బలక్ష్మి వ్యక్తిత్వాన్ని ఆయనకు పూర్తిగా తెలియనివ్వలేదు ఆ సమయంలో!. అంతేగాక సుబ్బలక్ష్మి కూడా విశ్వనాథం గారి వద్ద జాగ్రత్తగానే మసులుకునేది. రాజ్యలక్ష్మమ్మ గారి వద్ద చూపించే లేకితనం తన మేనమామ ముందు బయటపడకుండా జాగ్రత్త పడేది.</p>
                    <p>&quot; అదికాదండీ.....&quot; అంటూ ఏదో చెప్పబోయిన రాజ్యలక్ష్మమ్మ గారిని ఆపుతూ...</p>
                    <p>&quot;వాడికి ఇష్టమో కాదో చెప్పు అంతకుమించి ఎక్కువ ఆలోచించకు.&quot; అంటూ ప్రకాష్ వైపు చూసారాయన.</p>
                    <p>అతనేమి చెప్పగలడు. తండ్రికి ఎదురు చెప్పడం, ఆయన మీద నమ్మకం లేకపోవడమే అన్న భావన అతనిది.</p>
                    <p>&quot;మీ ఇష్టం నాన్నగారు!&quot; అనేసాడు.</p>
                    <p>కానీ అతనికి తెలియదు. ఆ నిర్ణయం సూర్యప్రకాష్ జీవితాన్ని ఏ మలుపు తిప్పబోతోందో!.</p>
                    <p>అంగరంగ వైభవంగా కుటుంబ సభ్యులంతా కలిసి ఆనందంగా సూర్యప్రకాష్, సుబ్బలక్ష్మిల పెళ్ళి జరిపించారు.
సిటీలోని హాస్పిటల్ లో డాక్టర్ గా చేరడంతో అక్కడే కాపురం పెట్టారు.
సంవత్సరం తిరిగే సరికల్లా...ప్రకాష్ దంపతులకు సమీర్ పుట్టాడు.డెలివరీ సమయంలో ఊరికి వచ్చి అత్తగారి వద్దే ఐదు నెలల దాకా ఉంది సుబ్బలక్ష్మి. ఆ సమయంలో ఆ ఇంటిలో చేసే దానధర్మాలు, ఆధ్యాత్మిక కార్యక్రమాలు ఆమెకు అనవసర ఖర్చులు అనిపించేవి. తమ ఆస్తినంతా అనవసరంగా తగలేస్తున్నట్టు, మిగతా వారంతా వీరి కుటుంబం మీద ఆధారపడి బతుకుతున్నట్టు సూటిపోటీగా సాటి ఆడవారి వద్ద మాటలు వదలడంతో వారి మధ్య కలతలు మొదలయ్యాయి.
రాజ్యలక్ష్మమ్మ గారు అందరికీ “ ఏదో చిన్నపిల్ల వదిలేయండి” అంటూ సర్ది చెప్పేవారు. 
 ఎవరికైనా సహాయం కోసం డబ్బు ఇస్తే
 “ఆ డబ్బులు వడ్డీకిస్తే బోలెడు సంపాదన కదా!” అనేది.
ఇంట్లో వారెవరికి డబ్బు ఆదా చేయడం తెలియక తగలేస్తున్నట్టు మాట్లాడేది. అయితే ఇవన్నీ విశ్వనాథం గారు లేనపుడు మాత్రమే జరిగేవి.</p>
                    <p>ఒకరోజు శివాలయం నుండి తిరిగొస్తూండగా....దారిలో ఎన్నో ఆటుపోటు ధీటుగా నిలిచిన ఆయన గుండె అకస్మాత్తుగా విశ్రాంతి కోరుకుంది. ఊరి మధ్యలోనే పడిపోయిన విశ్వనాథ దీక్షితులు శాశ్వత నిద్రలోకి జారిపోయారు.పదిరోజుల కార్యక్రమాలనంతరం అప్పటివరకు తెరువబడని ఆడవారి గొంతులు ఎంగిలాకుల వద్ద కాకుల్లా కలయబడసాగాయి.</p>
                    <p>అందులో పెద్దకాకి సుబ్బలక్ష్మేనని వేరే చెప్పనక్కరలేదు.</p>
                    <p>చివరకు ఊరి పెద్దల సహకారంతో, తమ తమ నైపుణ్యాలనుపయోగించి భర్తల మనసులో రాజకీయ భావాలు నాటి, ఆస్తిని ముక్కలుగా విడగొట్టుకున్నారు. ఇపుడు సుబ్బలక్ష్మి చేతికి పగ్గాలొచ్చాయి. చేతికందిన నగలు, డబ్బు పట్టుకుని సిటీకి వచ్చాక వాటిని రకరకాల బిజినెస్ ల్లో పెట్టింది. సుబ్బలక్ష్మి పేరును శుభ గా మార్చుకొని పట్నవాసపు పోకడలన్నీ వంటబట్టించుకోవాలన్న తపనతో క్లబ్ ల చుట్టూ తిరిగేది. మరు సంవత్సరంలో సుహాస్ పుట్టాడు. కానీ ఆయా సహాయంతో రాజ్యలక్ష్మమ్మే వాడి ఆలనా పాలనా చూసేది.</p>
                    <p>కొన్నాళ్ల తరువాత ప్రకాష్ సంపాదన బాగా పెరిగింది.తను క్లినిక్ పెట్టడానికి అవసరమైన సొమ్మును అతను పోగు చేసాడు. తమ ఊరిలో తండ్రి పేరుతో క్లినిక్ తెరవాలనీ; కేన్సర్ రోగులకు ఒక సెంటర్ ప్రత్యేకించి తెరిచి ఉచిత సేవలందించాలని అతని ఆశయానికి సర్వం సిద్ధం చేసుకున్నాడు. కానీ...అప్పటికే పూర్తిగా నడమంత్రపు సిరితో కన్నుమిన్నూ కొన్ని శుభ, మళ్ళా ఆ పల్లెటూరు వెళ్లాలన్న ఆలోచన చెప్పిన ప్రకాష్ ని పిచ్చివాణ్ని చేసినట్టు చూసింది. 
“నీకు మొత్తం మేనత్త పోలికలు వచ్చాయనుకుంటా! మా అమ్మలాగే ఆలోచిస్తావు “ అంటూ గోలగోల చేసింది.
కానీ ఎన్నిటికి సర్దుకున్నా ఈ విషయంలో విపరీతమైన పట్టుదలతో ఉన్న ప్రకాష్ మాత్రం ఒప్పుకోలేదు. ససేమిరా తాను అక్కడ క్లినిక్ పెట్టి తీరతాను అంటూ తిరిగి చూసిన ప్రకాష్ సోఫాలో పడి ఉన్న శుభని చూసి నివ్వెరపోయాడు.</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>