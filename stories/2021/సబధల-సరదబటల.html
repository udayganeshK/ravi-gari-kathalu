<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>సంబంధాలు సర్దుబాట్లు - రవి గరి కథలు</title>
    <meta name="description" content="సమాజంలో మగాడిది ఎప్పుడు సర్దుబాటు పాత్రే.">
    <meta property="og:title" content="సంబంధాలు సర్దుబాట్లు - రవి గరి కథలు">
    <meta property="og:description" content="సమాజంలో మగాడిది ఎప్పుడు సర్దుబాటు పాత్రే.">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి గరి కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">సంబంధాలు సర్దుబాట్లు</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">family</span> <span class="tag">travel</span> <span class="tag">kids</span> <span class="tag">short</span>
                        </div>
                    </div>
                </header>
                
                <div class="story-body">
                    <p>సమాజంలో మగాడిది ఎప్పుడు సర్దుబాటు పాత్రే.</p>
                    <p>మగపిల్లాడు పుట్టగానే తరాల తరబడి రాయకుండానే అమలులో ఉన్న మగవాడి ప్రవర్తనా నియమావళి చిట్టా సిద్దంగా వుంటుంది. పసి వయస్సులోనే మగాడంటే ఏలా వుండాలో శిక్షణ ప్రారంభమైపోతుంది.</p>
                    <p>ఆ నియమావళి పెద్దదే.</p>
                    <p>సూక్ష్మంగా చెప్పుకోవాలంటే అవి
 &quot;మగాడన్నాక బాగా చదువుకోవాలి&quot; , &quot;మంచి వుద్యోగం తెచ్చుకోవాలి&quot;, &quot;బాగా డబ్బులు సంపాదించాలి&quot;, &quot;తల్లితండ్రులని కంటికి రెప్పలా చూసుకోవాలి&quot; 
&quot;అక్క చెళ్లెలను అదరించాలి&quot;, తనకంటే &quot;చిన్నవాళ్ళు ఎదగడానికి త్యాగాలు చేయాలి&quot; &quot;బావగార్లు ఎలాంటి వాళ్ళైన కూడా వాళ్ళని మర్యాదగా చూసుకోవాలి&quot;,&quot;బావమరుదులను సొంత తమ్ముళ్లతో సమానంగా చూసుకోవాలి&quot;
ఇలాంటివవి చాలానే ఉన్నాయి.</p>
                    <p>వీటన్నిటిని నిభాయించుకు రావాలి కాబట్టి, మగాడు నిబ్బరంగా వుండాలని చిన్నప్పటినుంచి నూరి పోస్తారు.</p>
                    <p>అన్ని వేళలా అలా చేయడం సాధ్యం కాదు కదా,అందుకనే మేకపోతు గాంభీర్యంతో అడుగడుగునా తన సంబంధీకులతో సర్దుబాటు జీవితమే నడుపుకొస్తాడు మగాడు.</p>
                    <p>ఈ నిబంధనలు పాటించలేని మగాడ్ని చేతగాని వాడనో, ఇంకేదో - ఇంకేదో అనో ముద్ర వేసేస్తుంది సమాజం.</p>
                    <p>ఈ సర్దుబాటుతనం మొదట ఇంట్లో అమ్మా నాన్నలతోనే మొదలైపోతుంది. ఇంటికి పెద్ద కొడుకుగా పుడితే ఆ మగాడు సర్దుబాటు చేసుకోవలసిన విషయాల జాబితా పెద్దదే మరి.</p>
                    <p>కబడ్డీ ఆటకెళ్లిన కుర్రాడిని, ఆ దుడుకు ఆటలెందుకురా నీకు? దెబ్బలు తగిలించుకోవడానికా, అంటూ ఇంట్లో అనే మాటలకి, జీవితంలో నచ్చిన పని చేసుకోలేకపోవడం అనేది ఒక సర్దుబాటుగా మొదలవుతుంది మగాడికి.</p>
                    <p>కొంచం పెద్దయ్యాక, ఏ స్నేహితుడితోనో సినిమాకి వెళ్దాం అనుకున్నాడంటే 
&quot;నీ వెనకాల తమ్ముడు చెల్లి వున్నారు&quot; &quot;సినిమాలంటూ నువ్వు బయలుదేరుతే&quot; వాళ్ళు కూడా నీలాగే తయారవ్వరా, సినిమాలు గినిమాలు జాంతా నై, నాన్నగారు తీసుకెళ్తారు, అప్పటి దాకా ఆగలేవా అంటూ హూంకరిస్తారు.</p>
                    <p>మిత్రుడు &quot;అరే! ఆ మాత్రం ధైర్యం చేయలేవురా&quot; అని రెచ్చగొడితే 
బదులు చెప్పలేక సర్దుకుపోవడం అలవాటు చేసుకుంటాడు మగాడు.</p>
                    <p>టెంత్ పాసయి, హాయిగ ఏ వత్తిడిలేని కామర్స్లో , ఏకనామిక్స్లో 
చదువుదామనుకుంటే 
నువ్వు ఇంజినీరు అయిపోవాలి, డాక్టరై పోవాలని, ఎంపి సి లోనో / బై పి సి లోనో చేరుస్తారు.</p>
                    <p>నాకు ఇష్టం లేదు బాబోయ్ అని చెప్పాలనిపిస్తే 
&quot;కుర్రవాడివి నీకేంతెలుసని&quot; దాబయిస్తారు. తండ్రి మీద ఆధారపడ్డ జీవితం కాబట్టి సర్దుకుపోతాడు మగాడు.</p>
                    <p>ఏ డిగ్రీయో పాసయి ఇంకా చదువుకుందాం అనుకుంటే, నీ చెల్లెలు పెళ్లికి వుంది, తమ్ముడు చదువు పూర్తి కాలేదు, మీ నాన్న జీతం అంతంత మాత్రం, ఎదోక వుద్యోగంలో చేరి, నాలుగు రాళ్ళు సంపాదించి, మీ నాన్నకు సాయం చేయి అనే తల్లి మాటకు ఎదురు చెప్పలేక, పై చదువుల మీద ఆశను అటకెక్కించి సర్దుకుపోతాడు మగాడు.</p>
                    <p>యవ్వన దశలో ఎ అమ్మాయినో ఇష్టపడితే, &#x27;నీ తరవాత వాళ్ళు ఇంకా అంది రాలేదు&#x27; &quot;నీ పెళ్లి మీద మాకు చాలా అశలున్నాయి&quot; &#x27;నీ దారి నువ్వు చూసుకొని&#x27; మమ్మల్ని దగా చేస్తావా అనే తల్లితండ్రుల సెంటిమెంటు మాటలకి ఎదురు చెప్పలేక, తనతో నడిచివస్తానన్న నెచ్చలికి మొహం చాటేసి ఇంట్లో వాళ్ళు చూపిన ఆడపిల్ల వేలు పట్టుకొని సర్దుబాటుకొస్తాడు మగాడు.</p>
                    <p>కొత్తగా పెళ్ళయిన జంటకి ఎన్నో సరదాలుంటాయి. చాలిచాలని ఇల్లు, ఎదిగిన తమ్ముళ్ళు, చెల్లెళ్ల మధ్య, పెద్దగా ఏ ముచ్చట్లు తీరకుండానే, ,&quot;ఈ వారం సినిమా కుదరదు&quot; &#x27;అమ్మ గుడికెళదాం&quot; అంటోంది మరో వారం వెళ్దాం అంటూ కట్టుకున్న ఇల్లాలిని సర్దుకోమని చెప్తాడు మగాడు.</p>
                    <p>పిల్లలు పుట్టుకొచ్చిన కాలంలో, వాళ్ల చదువులకి, పుస్తకాలికి, బట్టలకి అయ్యే ఖర్చులు భార్య గుర్తుచేస్తుంటే, డొక్కు స్కూటర్ బదులు, కొత్తది కొందామన్న కోరికను పక్కన పెట్టి ఆ లోను డబ్బులుతో స్కూల్ ఫీజు కట్టలేదని అలిగే పిల్లలతో సర్దుబాటు చేసుకుంటాడు మగాడు.</p>
                    <p>భార్య మాటను కొట్టేయలేక వేలు పోసి నగ కొంటాడుగాని తనకు 1000 రూపాయల ప్యాంటు షర్ట్ చాలు కదా అనుకుంటు సర్దుబాటవుతాడు మగాడు.</p>
                    <p>ఈ లోపల పెద్దవాళ్ళ ఆరోగ్య సమస్యలు, పురుళ్ళు, పుణ్యాలు పేరిట జరిగే ఖర్చులకు దాచిపెట్టుకున కొద్దో గొప్పో సొమ్ము ఖర్చైపోతే,ఇష్టం లేకపోయినా అవతలి వాడి దగ్గర రెండు రూపాయల వడ్డీకి అప్పు తెచ్చి అయిన వాళ్ళతో మాట రాకుండా సర్దుబాటు చేసుకుంటాడు మగాడు.</p>
                    <p>పెరిగిన పిల్లలు విదేశీ జీవనశైలికి మోజు పడుతుంటే, కాదనలేక నగోనట్రో,ఇల్లో పొలమో తాకట్టు పెట్టి వాళ్ళ వీకెండ్ పలకరింపుల కోసం తన జీవన శైలిని సర్దుబాటు చేసుకుంటాడు మగాడు.</p>
                    <p>జీవన సంధ్యలో,జీవిత సహచారిణి ముందే వెళ్ళిపోతే, ఇంకోళ్ళ మీద 
ఆధారపడలేక మౌనంగానే జీవిత ప్రయాణం ముగించడానికి సిద్ధపడతాడు మగాడు.</p>
                    <p>ఇది ఒక తరం మగవారి పరిస్థితి.
నేటి తరపు యువకులు ఇంకో రకమైన సర్దుబాటు జీవితం గడుపుతూ ఉండవచ్చు.</p>
                    <p>మనిషి జీవనయానంలో, 
స్త్రీ పురుషులిరువురికి, వివిధ దశలలో కుటుంబసభ్యులతోను,బంధువులతో,
మిత్రులతో, అధికారులతో,సర్దుబాటు తప్పనిసరి.</p>
                    <p>మానవ సంబంధాల్లో సర్దుబాటు లేకుంటే జీవనం సాగదుగా మరి.</p>
                    <p>స్వస్తి.</p>
                    <p>రవి కావూరు..</p>
                    <p>#అందరికి దీపావళి శుభాకాంక్షలు#</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి గరి కథలు. అన్ని హక్కులు సురక్షితం.</p>
        </div>
    </footer>
</body>
</html>