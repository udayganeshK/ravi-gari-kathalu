<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>నాయుడు బాబు - రవి గరి కథలు</title>
    <meta name="description" content="నాయుడు బాబు.
*****************">
    <meta property="og:title" content="నాయుడు బాబు - రవి గరి కథలు">
    <meta property="og:description" content="నాయుడు బాబు.
*****************">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి గరి కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">నాయుడు బాబు</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>నాయుడు బాబు.
*****************</p>
                    <p>రాత్రి పదయింది. రాంపురం ఊరు సద్దుమణుగుతోంది.</p>
                    <p>ఇళ్లలో రాత్రి దీపాలు ఒకటొకటిగా ఆరుతున్నాయి.</p>
                    <p>నాయుడు బాబు ఇల్లు ఊర్లో హై స్కూల్ దగ్గర. స్కూల్ దాటి అలా ఉత్తరం వైపుకి ముందుకు వెళితే శారదా నది పాయ నెమ్మదిగా పారుతుంటుంది, రాత్రి పగలు బేధం లేకుండా.</p>
                    <p>ఊరికి ఐదు కిలోమీటర్ల దూరంలో ఉన్న మండల కేంద్రం నుంచి తిరిగి వచ్చిన నాయుడు బాబు, తన రాయల్ ఎన్ఫీల్డ్ మోటార్ సైకిల్, ఇంట్లో దానికోసం కట్టిన రేకుల షెడ్ లో పెట్టి, స్నానం చేసి , రాత్రి ఫలహారం ముగించుకుని, వాకిట్లో కుర్చీలో కూర్చున్నాడు.</p>
                    <p>దూరంగా శారదా నది ఒడ్డు నుండి సన్నగా కొన్ని గొంతుకలు, సప్, సప్ మని....గడ్డపార శబ్దాలు
లీలగా వినబడ్డాయి నాయుడు బాబుకి.
ఓహో !మనోళ్లు డ్యూటీ ఎక్కిసినట్టున్నారు అనుకున్నాడు నాయుడు బాబు.</p>
                    <p>ఈ రోజు ఎన్ని లారీలు సిటీలోకి పంపాల? నైట్ డ్యూటీ పోలిసోళ్ళు ఎవరు? తాలూకా ఆఫీస్ ఇన్స్పెక్టర్ ఇవాళ ఏమైనా రైడింగులు సేత్తాడా? అని ఆలోచిస్తూ లోపలికి వచ్చి ముందు గదిలో మంచం మీద పడుకున్నాడు.</p>
                    <p>తాను ప్రతి రోజు అర్ధరాత్రి పూట తలుపు తీసుకుని, నది ఒడ్డుకు వెళతానని ఇంట్లో భార్యకు తెలుసు.
అందుకే పిల్లలని పెద్ద గదిలో పడుకోబెట్టి,తను కూడా అక్కడే పడుకుంటుంది. తాను రాత్రిపూట, వ్యవహారాలన్నీ చక్కబెట్టుకుని తిరిగి వచ్చేసరికి తెల్లవారి ఏ వంటి గంటో రెండో అవుతుంది. తన పనుల వల్ల పిల్లలు,నిద్ర లేవకుండ భార్య తీసుకునే జాగర్త అది.ఆవలిస్తూ కళ్ళు మూసుకున్నాడు నాయుడు బాబు.</p>
                    <p>రాత్రి 12 గంటల వేళ వీధి తలుపు,నెమ్మదిగా చప్పుడయింది. కళ్ళు నులుముకుంటూ తలుపు తీశాడు నాయుడు బాబు. ఎదురుగుండా బామ్మర్ది అప్పారావు.</p>
                    <p>బావ !ఇయాల ఇరవై కుప్పలు పోగుపడ్డాయి. 
రోడ్డు మీద పది లారీలు, లోడింగ్ కోసం రెడీగా ఉన్నాయి. మన ఊరివి నాలుగు, సోంపురం లారీలు ఆరు ఉన్నాయి. ఏం చేయమంటావ్? అన్నాడు.</p>
                    <p>ఒక లారీలో రెండు కుప్పల ఇసుక పడుతుంది. అంటే పది లారీల ఇసుక తవ్వేరన్నమాట మనోళ్ళు! అంటూ నాయుడు బాబు, ఒరే బామ్మర్ది, ఎనిమిది బళ్ళు సిటీలోకి పంపించిరా!</p>
                    <p>ఇంకా రెండు లారీల లోడ్ వుంటది కదా !అది కోమటి వీధిలో మంచుకొండ సుబ్బారావు గారు, డాబా ఇల్లు కడుతున్నారు కదా! ఆరి ఇంటి ముందు దించిమని- సోంపురం మంగరాజుకి చెప్పు. “ఆడికి రేపు పెళ్లి మాటలట”, నైట్ డ్యూటీ వద్దన్నాడు, అన్నాడు నాయుడు బాబు.</p>
                    <p>బావ! రెండు లారీలు అంటన్నవు. మొదటిది మంగరాజుది. మరి రెండో లారీ ఎవరిది ఎట్టామంతావు? అని అడిగాడు అప్పారావు.</p>
                    <p>ఓరి ఎదవ! ఆ మాత్రం చూసుకోలేవా ? అన్నీ నేనే చెప్పాలా? నీకు అంటూ విసుక్కున్నాడు నాయుడు బాబు.</p>
                    <p>సరే బావ! నన్ను ఏటి అనకుండా నీకు ఏనాడైనా రాత్రి గడిసినదేటి? మా అక్క మొగం చూసి అన్నీ ఓర్చు కొంతన్నాను అన్నాడు అప్పారావు.</p>
                    <p>సర్లేరా ! చనువు కొద్ది ఏమైనా అంటే ఇలా మొదలెడతావు. నీకు - నాకు ఇది మామూలే అన్నాడు నాయుడు బాబు.</p>
                    <p>బావ! మరేటి నువ్వొచ్చి కుప్పలు సుత్తావా?నేకపోతే నన్ను లోడింగ్ సెయించిమంతావ్వేటి?
అనడిగాడు బామర్ది అప్పారావు.</p>
                    <p>అలాగే లేరా! ఇవాళ్టికీ అన్ని నువ్వే చూసుకో. ఇవాళ నైట్ డ్యూటీ పోలీసులు ఎవరో తెలుసుకో. పోలీస్ స్టేషన్కి కూసింత దూరంగా ఒక కుర్రాడిని బైక్తో సహా పెట్టు. ఎవరైనా రైడింగులికి బయలుదేరితే వెంటనే ఆ కుర్రాడ్ని నాకు ఫోన్ చేయమను. నీకు కూడా ఫోన్ చేయమను. రైడింగులో మన బళ్ళు ఏవి దొరక్కూడదు. లేకపోతే పోలీసులతో కేసుల తలనొప్పి మనకి అన్నాడు నాయుడు బాబు.</p>
                    <p>అన్నట్టు! ఒరే బామ్మర్ది ? మన రంగారావు వున్నాడు కదా! ఆళ్ల కొడుక్కి ఏదైనా పనిలో కుదర్చమని అడుగుతున్నాడు. మన లారీల్లో డ్రైవింగ్ నేర్పించు. ఎవరైనా డ్రైవర్ రాకపోతే వాడు పనికొస్తాడు అంటూ పనులు పురమాయించాడు నాయుడు బాబు.</p>
                    <p>ఎన్నాళ్ళకి! బావ రాత్రి డ్యూటీ ఏసేడు అనుకుంటూ,రామ్మూర్తి, నాయుడు బావ గురించి ఆలోచించడం మొదలెట్టేడు.</p>
                    <p>బావ ఎవర్ని ఒక పట్టాన నమ్మడు.బావ చాలా జాగర్త అయినోడు. మొదట్లో వ్యవసాయం పనులు లేనప్పుడు అందరిలాగే నది ఒడ్డుకు వెళ్లి ఇసుక తవ్వి ఎద్దుల బళ్ల మీద తీసుకెళ్లి ఊర్లో అవసరమైనవారికి అమ్మేవాడు.</p>
                    <p>ఎద్దుల బళ్ల మీద వ్యాపారం అంత లాభసాటి కాదు. అందుకనే గవర్నమెంట్ అనుమతి లేకుండా, అర్ధరాత్రి పూట నదిలో ఇసుక తవ్వేసి, పొగులు పెట్టి రహస్య ప్రదేశాల్లో దాచి, ఎవరి కంటపడకుండా రాత్రికి రాత్రి లారీల్లో ఇసుకని పట్నం తీసుకెళ్లి అమ్ముకునేవారు.</p>
                    <p>500 రూపాయల విలువ చేసే లారీ ఇసుక, సిటీలో 
6000 రూపాయలకి అమ్మి బాగా లాభపడేవారు. ఎవరైనా అధికారులు దాడి చేయబోతే, రాజకీయ నాయకులు అడ్డు పడేవారు. రాజకీయ నాయకులుకి ఇదో మంచి ఆదాయ మార్గం.</p>
                    <p>ఊరి సర్పంచ్ వెంకట్రావు, ఇసుక వ్యాపారంలో ఆరితేరి పోయాడు. తన మాట చాకచక్యంతో ఊరి ప్రజలందరిని ఆకట్టుకునేవాడు. సంవత్సరానికికొక సారి గ్రామంలో ఆ ఏడు ఇసుక తియ్యడానికి వేలం పెట్టేవాడు. తానే హెచ్చు ధర పాడి, ఇసుక తవ్వకాలు ఖాయం చేసుకొనేవాడు. అందుకుగాను రాములోరి గుడికి, అమ్మవారి గుడికి ఏదో ఒకటి చేసేవాడు.</p>
                    <p>అప్పట్లో బావ కూలి పనులు చేసుకునేవాడు. అపుడపుడు అందరిలాగే రాత్రుళ్ళు ఇసుక తవ్వడానికి వెళ్ళేవాడు. బావని ఎలా నమ్మేడోగాని సర్పంచ్ వెంకట్రావు నాయుడు బావని చేరదీసేడు.అన్నిటికి తనతోపాటు నాయుడు బావని వెంట తీసుకెళ్లేవాడు.</p>
                    <p>రెండు సంవత్సరాల క్రితం, సర్పంచ్ వెంకట్రావుకి పక్షవాతం వచ్చి మంచాన పడ్డాడు. ఇదే అవకాశాన్ని అందిపుచ్చుకున్నాడు నాయుడు బాబు. అతని బంటుగానే వుంటూ, ఇసుక వ్యాపారం నెమ్మదిగా చేజిక్కించుకున్నాడు. ఈ క్రమంలో పూరి పాక నుండి
పెద్ద ఇంటికి మారిపోయి, మెళ్ళో బంగారుగొలుసు, ఐదు వేళ్ళకి బంగారు ఉంగరాలు చేరాయి నాయుడు బావకి.</p>
                    <p>త్వరలో సర్పంచ్ ఎన్నికలు రాబోతున్నాయి. ఊరికి సర్పంచ్ అవుదామని కోరిక ఉంది నాయుడు బావకి.
ఆ ఏర్పాట్లలో వున్నాడు నాయుడు బావ.</p>
                    <p>తాను కూడా బావలాగే పెద్ద మోటార్ సైకిల్, మిగతా భోగాలు అనుభవించాలని మహా కోరికగా ఉంది అప్పారావుకి. కానీ నాయుడు బావకి దొరక్కుండా ఎలా వ్యవహారాలు చక్కబెట్టాలో అర్ధం కావడం లేదు అప్పారావుకి.</p>
                    <p>బామ్మర్ది అప్పారావుకి నైట్ డ్యూటీ అప్పగించి, ఇంట్లోకి వచ్చి మంచం మీద పడుకున్న నాయుడు బాబుకి నిద్ర పట్టడం లేదు.</p>
                    <p>ఇసుక వ్యాపారం ప్రస్తుతానికి బాగానే నడుస్తున్న కూడా, తనకు అడ్డు పడే ప్రత్యర్థులు, అధికారుల సోదాలు, తాను సర్పంచ్ కావడానికి ముందున్న ఖర్చు అతన్ని నిద్ర పట్టకుండా చేస్తున్నాయి.</p>
                    <p>ఈ మధ్య సామాజిక కార్యకర్తలమంటూ బయలుదేరి, సహజ సిద్ధమైన నది ప్రవాహ ఇసుకని అడ్డు ఆపు లేకుండా అక్రమంగా తవ్వేస్తున్నారని, ఇలా అయితే కొన్నాళ్ళకి ఇసుక అనేదే లేకుండా పోతుందనే వారి గొడవ కూడా ఎక్కువైపోతోంది.. ఈ విషయాన్ని ఎలా దారి మళ్లించాలా? అనే ఆలోచన ముసురుకొంది నాయుడుబాబుకి.</p>
                    <p>మంచం మీద కూచునే,లెక్కలు కట్టడం మొదలెట్టేడు. 
ఇసుక వ్యాపారం తన చేతిలోకి వచ్చేక, అధికారులు, అనధికారులకి ఎవరి వాటాలు, వారికి ఇవ్వగా, ఈ రెండేళ్లలో ఓ 30 లక్షలు మిగిలుంటాయి తనకి. ఇది కాకుండా, ఈ ఇల్లు, పెళ్ళాం వంటి మీద బంగారం మరో 20 లక్షలుంటాయి. ఊరిలో 20 వార్డులున్నాయి. తాను సర్పంచ్ కావాలంటే వార్డు మెంబెర్ల మద్దతు అవసరం. అందుకోసం తాను బాగానే ఖర్చు పెట్టవల్సి వస్తుంది. ఎలా అయినా ఈ సర్పంచ్ పదవికి పెట్టే ఖర్చు, తనను, పూర్తిగా ముంచడామో, లేదా బంగారు కుర్చీలో కూచోబెట్టడమో చేస్తుదనుకున్నాడు,నాయుడు బాబు.</p>
                    <p>ఎన్నికలు రానే వచ్చేయి. సర్పంచ్ పదవి కోసం ఉన్నదంతా, పెళ్ళాం వంటి మీద నగలతో సహా మంచి నీళ్ళల్లా ఖర్చు పెట్టేసాడు నాయుడు బాబు.
ప్రజాలేమనుకొన్నారో, తన వార్డులోనే నెగ్గలేకపోయేడు నాయుడు బాబు.సర్పంచ్ పదవి వేరే వారిని వరించింది.</p>
                    <p>ఉన్న ఇల్లు తనఖా పెట్టడం తో, చేసిన అప్పు తీర్చలేక, మళ్ళీ పాత పూరిపాకలోకే వెళ్లవలసి వచ్చింది నాయుడు బాబుకి. ప్రభుత్వం మారిపోవడంతో, ఇసుక అక్రమ వ్యాపారం కట్టడి అయిపోయింది అన్ని చోట్లా.</p>
                    <p>కొన్ని నెలల తరువాత, మళ్ళీ ఇసుక తవ్వడానికి బయలుదేరాడు నాయుడు బాబు. ఈసారి రాత్రి కాదు పగలే. గవర్నమెంట్ వారి ఇసుక స్టాక్ యార్డులో.</p>
                    <p>స్వస్తి</p>
                    <p>రవి కావూరు.</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి గరి కథలు. అన్ని హక్కులు సురక్షితం.</p>
        </div>
    </footer>
</body>
</html>