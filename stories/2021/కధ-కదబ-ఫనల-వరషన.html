<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>కధ కదంబం ఫైనల్ వెర్షన్ - రవి కావూరు కథలు</title>
    <meta name="description" content="#కథా కదంబం-2
#ఆనంద నిలయం-4వ భాగం 
రవి కావూరు
********************
ఒంటి నిండా గాయాలతో,సృహ లేని శుభని చూసేసరికి, ప్రకాష్ కంట నీరు చిప్పిల్లింది. తాను ఎంత చెడ్డదైనా,తన జీవిత భాగ స్వామి. నాడి చూసి వెంటనే ...">
    <meta property="og:title" content="కధ కదంబం ఫైనల్ వెర్షన్ - రవి కావూరు కథలు">
    <meta property="og:description" content="#కథా కదంబం-2
#ఆనంద నిలయం-4వ భాగం 
రవి కావూరు
********************
ఒంటి నిండా గాయాలతో,సృహ లేని శుభని చూసేసరికి, ప్రకాష్ కంట నీరు చిప్పిల్లింది. తాను ఎంత చెడ్డదైనా,తన జీవిత భాగ స్వామి. నాడి చూసి వెంటనే ...">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">కధ కదంబం ఫైనల్ వెర్షన్</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>#కథా కదంబం-2
#ఆనంద నిలయం-4వ భాగం 
రవి కావూరు
********************
ఒంటి నిండా గాయాలతో,సృహ లేని శుభని చూసేసరికి, ప్రకాష్ కంట నీరు చిప్పిల్లింది. తాను ఎంత చెడ్డదైనా,తన జీవిత భాగ స్వామి. నాడి చూసి వెంటనే హాస్పిటల్ ఏమర్జెన్సీకి ఫోన్ చేసి, శుభ పరిస్థితి, గాయపడ్డ ఇతరుల పరిస్థితి వివరించి,అంబులెన్స్ పంపించమని చెప్పేడు.</p>
                    <p>ఈ లోపున అంబులెన్స్ వచ్చింది. ఆసుపత్రిలో, శుభకి వెంట వెంటనే ప్రాధమిక వైద్యం అందించి, టెస్ట్లు చేసిన డాక్టర్లు, 
శుభకు అంతర్గత గాయాలు వున్నాయని, వెన్నుపూస, ప్రమాద త్రీవతవల్ల దెబ్బతిందని, 
సరికావడానికి, మూడు-నాలుగు నెలలు బెడ్ రెస్ట్ అవసరమని సూచించేరు. 
 
వారం రోజుల్లోనే ఆసుపత్రి నుండి ఇంటికి చేరుకుంది శుభ. వెన్నుపూసకు కలిగిన గాయం నయం కావడానికి తన ఇంట్లోనే, ఒక గదిని ఆసుపత్రి గదిగా మార్చేశాడు ప్రకాష్. అన్ని బెడ్ మీదే.</p>
                    <p>తల్లికి ప్రమాదం జరిగిందని తెలిసి, సమీర్ హాస్టల్ నుండి వచ్చి తల్లిని చూసేడు. ఎప్పుడు అందరినీ అదిలిస్తూ, అంతా తానై తిరిగే తల్లిని, అలా మంచం మీద చూసి ఎంతో బాధపడ్డాడు సమీర్. నొప్పి ఎలా వుందమ్మా ? అని అడిగేడు.</p>
                    <p>ఎదుగుతున్న కొడుకు, అలా ప్రేమగా అడిగేసరికి, శుభలో దాగున్న తల్లి మమకారం పొంగుకొచ్చింది. లేవలేని స్థితిలో, కొడుకు చేయిని ఆప్యాయంగా నిమిరింది.పరీక్షలు దగ్గరపడుతున్నాయని హాస్టల్ కి తిరిగివెళ్లిపోయేడు సమీర్.</p>
                    <p>సుహాస్ మాత్రం రోజు తల్లి దగ్గరికి ఏదో టైమ్లో వచ్చి, మామ్! ఇంకా ఎన్నాళ్ళు బెడ్ రెస్ట్? లేచి తిరుగుతూ వుండు అంటూ, మామ్! బైక్ పెట్రోల్కి ఇచ్చే డబ్బులు సరిపోవడం లేదు, డాడ్ కి నువ్వే చెప్పు. నేను అడిగితే బోల్డు అడుగుతాడు. నా వల్ల కాదు అంటూ శుభ దగ్గర నుంచి డబ్బులు పట్టుకుపోయేవాడు.</p>
                    <p>సునయన మాత్రం, శుభకి ఫోన్ చేసి, &quot;సారీ మామ్&quot; .. బెడ్ రెస్ట్ తీసుకోమన్నారట కదా? మామ్! నేను- మా క్లాస్మేట్లు, సిమ్లా ట్రిప్ పెట్టుకున్నాము. ఇప్పుడు నీ కోసం ట్రిప్ కేన్సల్ అంటే బాగోదు. అయినా నిన్ను,నాన్న చూసుకుంటున్నాడుగా, తిరిగి రాగానే వస్తాలే అంటూ ఫోన్ పెట్టేసింది.</p>
                    <p>ప్రకాష్ తీసుకున్న శ్రద్ధతో, మరో ఆరు నెలల్లో పూర్వపు స్థితికి వచ్చేసింది శుభ. మళ్ళీ అవే క్లబ్ ఆక్టివిటీస్, కొత్త కొత్త వ్యాపారపు ఆలోచనలు. 
 
సూర్యప్రకాష్, తాను పని చేస్తున్న ఆసుపత్రికి అదే నగరంలో మరో మూడు కార్పొరేట్ ఆసుపత్రుల మధ్య నిస్సిగ్గుగా జరుగుతున్న వైద్య వ్యాపార పోటీ వల్ల అతడు మర యంత్రంలా మారిపోయేడు.</p>
                    <p>యుక్త వయస్సులోకి వస్తున్న తన పిల్లల్లో జరుగుతున్న పరిణామాలు గమనించే అవకాశం లేకుండా పోయింది ప్రకాష్ కి.</p>
                    <p>సమీర్ హౌస్ సర్జన్సీలో అడుగుపెట్టేడు.
ఆ సమయంలోనే పరిచయం అయింది పంజాబీ అమ్మాయి చరణ్ జిత్.పసిమి ఛాయతో మెరిసిపోయే చరణ్ జిత్ కి అప్పటికే పెద్ద ఫాన్ ఫాలోయింగ్ ఉంది కాలేజీలో.తాను సమీర్ కన్నా ఒక సంవత్సరం జూనియర్.</p>
                    <p>తన మానాన బుద్దిగా చదువుకునే సమీర్ తో స్నేహంగా ఉండేది చరణ్ జిత్. ఇంట్లో కోల్పోయిన ప్రేమాభిమానాలు చరణ్ జిత్ మాటల్లో వెదుక్కునే వాడు సమీర్.</p>
                    <p>ఎం బి బి ఎస్ పూర్తయిన తరువాత, పోస్ట్ గ్రాడ్యుయేషన్ కి ఎలా ప్రిపేర్ అవ్వాలి? ఏ ఏ బ్రాంచిలు ఎంచుకోవాలి? అనే విషయాల మీద సమీర్ మాటలు శ్రద్ధగా వినేది చరణ్ జిత్.</p>
                    <p>ఎంతో కేరింగ్ మాట్లాడే చరణ్ జిత్ మీద రాను రాను ఆశలు పెంచుకోసాగేడు సమీర్. 
హౌస్ సర్జన్సీ పూర్తి చేసుకొని, పీజీ ఎంట్రన్స్ పరీక్ష రాసేడు.చదువుతున్న కాలేజీలొనే జనరల్ మెడిసిన్లో సీట్ వచ్చింది.
మొదటి సంవత్సరంలో చేరేడు సమీర్.</p>
                    <p>సునయన ఇంజినీరింగ్ ఆఖరి సంవత్సరంలో ప్రవేశించింది. తన తోటి విద్యార్థులు కొంతమంది క్యాంపస్ రిక్రూట్ మెంట్లు గురించి ప్రిపేర్ అవుతుంటే, మరికొంత మంది విదేశాల్లో ఎంఎస్ చేయడానికి కోచింగ్ సెంటర్లలో జాయిన్ అయ్యేరు.</p>
                    <p>తనకి,ఇక పోటీ పరీక్షలు రాసి పై చదువుల కోసం ప్రయత్నం చేసే ఓపిక లేదు. లైఫ్ ని ఎంజాయ్ చేయాలన్నదే తన అభిమతం. తాను కోరుకునే అనందమయ జీవితానికి ఎటువంటి బంధనాలు ఉండకూడదు. ఎగిరే పక్షిలా స్వేచ్ఛమయమైన జీవితం కావాలి.</p>
                    <p>అవును! తన జీవితం తనకే స్వంతం! తనను ప్రేమించి, లాలించే మనుషులు ఎవరున్నారు ఈ ప్రపంచంలో? ఒక్క నాన్న తప్ప!
 &#x27;వెర్రి నాన్న&#x27;. తానంటే ఎంతో ఆపేక్ష. ఏమి చెప్పినా నమ్మేస్తాడు, కాదనడు.</p>
                    <p>తల్లి!.. ఆ పేరు తలుచుకోగానే సునయిన మనస్సు ఆక్రోశంతో నిండిపోయింది. అసలు ఆమె తల్లేనా? పెదాలకి ఎప్పుడు ఇంత లిప్ స్టిక్ పూసుకుని క్లబ్బులు, సమాజ సేవ, వ్యాపారం అంటూ ఎప్పుడు బయట తిరుగుడేనా?</p>
                    <p>తాను ఎదుగుతున్న దశలో ఎదురయ్యే సమస్యలు ఏనాడైనా పట్టించుకుందా?
తల్లి పట్టించుకోకుంటే, ఎన్ని రాబందులు ఆడ పిల్లల చుట్టూ తిరగవు?</p>
                    <p>చిన్నప్పుడు, అమ్మ నాన్న ముందు అమాయకుడిలా వుంటూ, వాళ్ళు లేనప్పుడు వెకిలిగా నవ్వుతూ, తనను తాకాడనికి ప్రయత్నం చేసే వాచ్మెన్ గురించి తల్లితో చెప్పడానికి ఎన్ని సార్లు ప్రయత్నించింది?</p>
                    <p>ఏ రోజైన విందా! పట్టించుకుందా? తాను ఎన్ని సార్లు ఒంటరిగా ఏడ్చిందో!</p>
                    <p>పక్షులే, తమ పిల్లలుకు రెక్కలోచ్చి ఎగిరేవరకు వాటిని ఎంతో ప్రేమగా, జాగ్రత్తగా చూసుకుంటాయే ?</p>
                    <p>మరి తన తల్లికి ఆ తలంపు ఎందుకుండదు? ఏనాడైనా తనని ప్రేమగా చేరదీసి మాట్లాడిందా?</p>
                    <p>కనీసం అన్నయ్య సమీర్ తోనయిన షేర్ చేసుకుందామంటే అదీ వీలు పడనియ్యదు తల్లి. అందుకే ఆ ఇంటికి వెళ్ళబుద్ది కాదు తనకి.</p>
                    <p>ఈ రకమైన ఆలోచనలతో ఉండే సునయన
ఇంజినీరింగ్ పూర్తి చేసి, క్యాంపస్ రిక్రూట్మెంట్లో మంచి ప్యాకేజ్ తో పెద్ద సాఫ్ట్ వేర్ కంపెనీలో ఎంపిక అయ్యింది.</p>
                    <p>ఉన్న ఊర్లోనే ఉద్యోగం. ఇంటికి వెళ్ళడానికి ఇష్టపడని తనకి,నాన్న ఇంటికి దగ్గర్లోనే ఒక లగ్జరీ అపార్ట్మెంట్ కొనిచ్చాడు.</p>
                    <p>తాను కోరుకున్న ఏ బంధనాలు లేని స్వేచ్చాభరితమయిన జీవితానికి తలుపులు తెరుచుకున్నాయని సంబరపడింది సునయన.</p>
                    <p>స్కూల్ లో తన సీనియర్ అవినాష్, ఈ మధ్య బాగా దగ్గరయ్యేడు.చురుకైన కళ్ళు,లాలనగా పలకరించే తత్వం.</p>
                    <p>భార్య భర్తలుగా, తన అమ్మ నాన్న గడుపుతున్న జీవితాన్ని చూసిన తరువాత 
వివాహ బంధం అంటూ గొప్పగా వర్ణించే
వివాహ వ్యవస్థ పైనే విరక్తి కలిగింది సునయన కి.</p>
                    <p>అందుకే అవినాష్ తో సహాజీవనం ఎంచుకుంది.</p>
                    <p>సుహాస్ ఇంటర్ పూర్తయిన తరువాత, ఆటోమొబైల్ ఇంజినీరింగ్ లో జాయిన్ అవుతానన్నాడు.</p>
                    <p>శుభ అందుకు ఒప్పుకోలేదు. మనకి ఊరి చివర భూములున్నాయి. రాబోయే రోజుల్లో మనం రియల్ ఎస్టేట్ వ్యాపారం చేయబోతున్నాం. దానికి వ్యాపార జ్ఞానం బాగా ఉండాలి, అందుకు బిజినెస్ మేనేజిమెంటు కోర్సులో చేరు అంటూ సుహాస్ ను బీ బీ ఎం లో జాయిన్ చేసింది.</p>
                    <p>అయిష్టంగానే కోర్సులో జాయిన్ అయ్యి ఆఖరి సంవత్సరంలోకి వచ్చేడు సుహాస్.</p>
                    <p>కానీ, తన సర్వస్వం అయిన బైక్ రేసింగ్ మీద మోజును మాత్రం వదులుకోలేదు సుహాస్.</p>
                    <p>బైక్ రేసింగ్ అనేది ఎప్పటి నుంచో ఉన్నా, ఇప్పుడిప్పుడే మన దేశపు యువతలో ప్రాచుర్యం పొందుతోంది. ఎవరి ఆర్థిక స్తోమతకు తగ్గట్టు వారు, మోటార్ బైక్లు కొని రేసింగ్ లో పాల్గొవడం ఇప్పటి యువతరపు ట్రెండ్ అయ్యింది.</p>
                    <p>సుహాస్ కి అతి ఖరీదైన హార్లే డేవిడ్ సన్ బైక్ నడపాలని ఎంతో కోరిక. వివిధ దేశాల్లో ఆ బైక్ మీద నిర్వహించే పోటీలు, బైక్ నడిపే వారు చేసే విన్యాసాల వీడియోలు పిచ్చిగా చూస్తూ, అటువంటి బైక్ సొంతం చేసుకుని 
దాని మీద విహారం చేయాలని కలలు కంటూ ఉండేవాడు.</p>
                    <p>తన ఊరిలోనే బైక్ షో రూమ్ తెరవడంతో, మొదటి రోజే, షో రూమ్ లో, పెట్టిన మోడల్స్ చూసుకున్నాడు. ఏ మోడల్ అయినా లక్షలలోనే. తల్లికి చెప్పేడు. మీ నాన్నను అడుగు అంది.</p>
                    <p>ఇకనేం! ఒక రోజు పట్టుబట్టి, తండ్రి ప్రకాష్ ని 
షో రూమ్ కి తీసికెళ్లి తనకు నచ్చిన మోడల్ కొనిపించి తెచ్చుకున్నాడు. ఆ బైకే సుహాస్ కి ప్రాణం అయిపోయింది.</p>
                    <p>సమీర్ తన పీజీ ఆఖరి సంవత్సరంలో ఉండగా, చరణ్ జిత్ కు ,పి జి.ఐ.చండీగఢ్ లో సర్జరీ సీట్ వచ్చింది.</p>
                    <p>ఎప్పటి నుంచో తన మనసులో చరణ్ జిత్ పై ఉన్న ప్రేమను ఇకనైనా వ్యక్తం చేయాలనుకున్నాడు సమీర్. అవకాశం కోసం ఎదురు చూడసాగేడు.</p>
                    <p>ఒక రోజు ఇద్దరు కాలేజి కాంటీన్లో టీ 
తాగుతున్నారు. సమీర్! నిన్ను, ఈ కాలేజీని వదలి వెళ్లాలంటే నాకు చాలా బాధగా వుందంది చరణ్ జిత్.</p>
                    <p>అవును చరణ్! నువ్వు లేకుండా నేను వుండలేను. మన బంధం శాశ్వతమయితే ఎంత బావుంటుంది? అన్నాడు సమీర్</p>
                    <p>అంటే? అంది చరణ్ జిత్ ప్రశ్నర్ధకంగా?</p>
                    <p>నువ్వు నేను పెళ్లి చేసుకుందాం చరణ్ అన్నాడు సమీర్.</p>
                    <p>ఒక్క సారిగా లేచి నిలుచుంది చరణ్ జిత్.
&quot;అర్ యు క్రేజీ సమీర్&quot;? &#x27;నీకు నాకు పెళ్లా&#x27;? నీకు ఆ ఆలోచన ఎలా వచ్చింది అసలు? వుయ్ ఆర్ బెస్ట్ ఫ్రెండ్స్ ఫర్ షూర్, బట్ నీతో పెళ్లా? &quot;ఇట్స్ జస్ట్ ఇంపోజిబిల్&quot; సమీర్! తలుచుకుంటేనే నవ్వు వస్తోందంది 
చరణ్ జిత్.</p>
                    <p>సమీర్ ఖిన్నుడైపోయేడు. ఏమిటీ? ఇన్నాళ్లు తనతో అంత చనువుగా,స్నేహాంగా,ఉన్న చరణ్ తనను ప్రేమించడం లేదా?, తనతో
గడిపిన రోజులన్ని ఒట్టి స్నేహమేన? తాను పొరపాటుగా అర్ధం చేసుకున్నాడా? తనదేనా తప్పు? &quot;బుర్ర బద్ధలయిపోతోందా&quot; అన్నట్టు అనిపించింది సమీర్ కి.</p>
                    <p>సమీర్ ముఖంలోని భావాలు చదివినట్లే, చూసింది చరణ్ జిత్. సమీర్ చేతుల్ని తన చేతుల్లోకి తీసుకుంది.</p>
                    <p>&quot;సారీ సమీర్&quot;! నీలో ఈ ఆలోచన ఉందని 
నేను ఏనాడు గమనించలేదు. నీలో మంచి స్నేహితుడనే చూసుకున్నాను ఇన్నాళ్లు.
నాకు మా ఊర్లో మాకు బాగా తెలిసిన వాళ్ళ కుటుంబం లో ఉన్న అబ్బాయికి ఇచ్చి పెళ్లి జరిపించాలని మా నాన్న అనుకుంటున్నాడు.</p>
                    <p>తాను ఇప్పటికే పిడియాట్రిక్ సర్జరీ రెండవ సంవత్సరం లో వున్నాడు. నాకు పి జి వచ్చేకనే అతనితో పెళ్లి అనుకున్నాం. ఇంకో రెండు నెలల్లోనే మా పెళ్లి అంటూ లేచివెళ్లిపోయింది చరణ్ జిత్. 
 
వేరు తెగిన చెట్టులా కూలిపోయేడు సమీర్. 
చరణ్ జిత్ నిష్క్రమణ సున్నిత మనస్కుడైన సమీర్ ని నిలువునా కృంగదీసింది. ఓదార్పునిచ్చే మనుషులే కరువైనారు ఆ ఇంటిలో.</p>
                    <p>మనసు చిక్కబట్టుకొని పీజి ఫైనల్ పరీక్షలు వ్రాసేడు సమీర్.</p>
                    <p>తండ్రి ప్రకాష్, కార్డియాలజీ సూపర్ స్పెషలిటీ చేయమని కోరడంతో, దాన్ని కూడా పూర్తి చేసి, ఒక కార్పొరేట్ ఆసుపత్రిలో చేరేడు కార్డియోలాజిస్టుగా.</p>
                    <p>కానీ చరణ్ జిత్ జ్ఞాపకాలను మర్చిపోవడానికి ఆల్కహాల్ ఒక్కటే సాయపడింది.అదే స్నేహితుడయ్యింది. వదలలేని వ్యసనమైంది.</p>
                    <p>మరో వైపు రాజేశ్వరమ్మ తన కుటుంబం లో అందరి తీరును మూగ సాక్షిలా గమనిస్తోంది. మూడు తరాల మనుషులను చూసింది తాను. తరాల నడుమ అంతరాలు ఊహించదగ్గవే అయిన, ఎంతో పరువు ప్రతిష్ఠలు, మర్యాదలు కలిగిన కుటుంబం ఇలా నానాటికి తీసికట్టుగా తయారవడం, ఉన్నత విలువలు పాటించే తన కుటుంబం వాటికి తిలోదకాలిచ్చి, ఆధునిక పోకడలకు వశమవ్వడం ఆమెను ఎంతో మనో వేదనకు గురిచేయసాగేయి.</p>
                    <p>తన కొడుకు కుటుంబంలో మంచి మార్పు రావాలని ఆవిడ ఆరాటపడసాగింది.</p>
                    <p>మరి ఆ వృద్ధురాలి కోరిక నెరవేరుతుందా?</p>
                    <p>కదంబంలో...5వ భాగం శ్రీమతి రాజ్యలక్ష్మి గారు అందిస్తారు.</p>
                    <p>మూడవ భాగం లింక్.</p>
                    <p>https://www.facebook.com/groups/2081857192113991/permalink/2772156789750691/</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>