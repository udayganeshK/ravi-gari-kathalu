<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>బంధం నిర్బంధం అయిన వేళ</title>
    <meta name="description" content="బంధం నిర్బంధం అయిన వేళ
 *****">
    <meta property="og:title" content="బంధం నిర్బంధం అయిన వేళ">
    <meta property="og:description" content="బంధం నిర్బంధం అయిన వేళ
 *****">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">బంధం నిర్బంధం అయిన వేళ</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">family</span> <span class="tag">travel</span> <span class="tag">short</span>
                        </div>
                    </div>
                </header>
                
                <div class="story-body">
                    <p>బంధం నిర్బంధం అయిన వేళ
 *****</p>
                    <p>నేను పదవ తరగతి వరకే చదువుకున్నాను.
మా నాన్న ఆ తరువాత చదివించడానికి శక్తి లేదన్నాడు.</p>
                    <p>మా నాన్న ఒక సాధారణ రైతు. పాతిక సెంట్ల భూమి వుండేది మాకు. అందులోనే కాయగూరలు పండించి, వారపు సంతలో అమ్మేవాడు. రెండు గేదెలు వుండేవి. అమ్మ గేదెల సంరక్షణ చూసేది. రోజు పాల కేంద్రంకి వెళ్లి పాలు ఇవ్వడం చేసేది. పాల డబ్బులు వచ్చేవి. కొద్ధో గోప్పో అవే మా జీవనాధారం.</p>
                    <p>అప్పుడప్పుడు, నేను కూడా సంతలో కూచొని కూరలు అమ్మేదాన్ని. అక్కడే నాకు కొంచం లోకజ్ఞానం అలవడింది. బేరం ఆడేవాళ్ళతో నేర్పుగా మాట్లాడి, అనుకున్న ధరకంటే ఎక్కువ ధరకే అమ్మేదాన్ని. పదో పదేహేనో రూపాయలు ఎక్కువ సంపాదించి మా నాన్న చేతిలో పెట్టేదాన్ని. దానికే మా నాన్న ఎంతో మురిసిపోయే వాడు.&quot;మా అమ్మలు తెలివైనదాయే&quot; అంటూ మురిసి పోతు వుండేవాడు.</p>
                    <p>వయస్సు రాగానే నాన్న, నన్ను మా బంధువుల అబ్బాయికి ఇచ్చి,పెళ్లి చేసేశాడు. వాళ్ళది పక్క ఊరే. పెద్దగా వున్న వాళ్ళేం కాదు. కుర్రాడు నెమ్మదస్తుడని, చెడు అలవాట్లు లేవని నాన్నకు తెలుసు కాబోలు.</p>
                    <p>నా భర్త కోపరేటివ్ బ్యాంక్లో అటెండర్ గా పని చేస్తూ వుండేవాడు. వెనక ముందు ఎవరు లేరు నా భర్తకి. ప్రతి నెల, రెండు మూడు తారికుల్లో జీతం మొత్తం నా చేతుల్లో పెట్టేవాడు.</p>
                    <p>కాల గమనంలో ఒక్క పిల్లాడికే తల్లినయ్యేను నేను.నా భర్తకు జబ్బు చేసి చనిపోవడంతో వాడు తండ్రి లేని పిల్లడాయ్యేడు.</p>
                    <p>పిల్లాడు బీ.టెక్ పాసై పెద్ద కంపెనీలో చేరేడు. వేలల్లో జీతం, అందుకే, వాడి పెళ్లికి ముందే, మా తాటాకుల ఇంటిని మిద్దె ఇంటిగా మార్చేశాడు.</p>
                    <p>&quot;దూరంగా బెంగుళూరులో ఉంటున్నాను కదమ్మా&#x27;.! ఇదిగో నీ కోసం సెల్ ఫోన్ కొన్నాను. చాలా బేసిక్ ఫోన్. &#x27;నువ్వు నేను ప్రతి రోజు మాట్లాడుకోవచ్చు&#x27; అన్నాడు.</p>
                    <p>అది మొదలు నా కొడుకు మాటలు వినిపించే ఆ &quot;సెల్ ఫోనే&quot; నాకు బంధమైపోయింది కొంత కాలానికి.</p>
                    <p>కొంత కాలం తరువాత,నా కొడుకు పలకరింపులు తగ్గుముఖం పట్టేయి. ఎంత రింగయిన ఫోన్ ఎత్తేవాడు కాదు. వారానికి ఒక సారి ఫోన్ చేసి ఎలా ఉన్నావు?, &quot;డబ్బులేమైన పంపించమంటావా&quot; అని మాత్రం ఆడిగేవాడు.</p>
                    <p>&#x27;వాడు ఎదో దాస్తున్నాడు&#x27; అనిపించేది. కానీ తెలిసేది కాదు. కొన్నాళ్ళకి వాడే చెప్పేడు. నాకు కోడలిని తీసుకు వస్తున్నానని.</p>
                    <p>కొడుకు- కోడలి చేత కాపురం, పెట్టించి వస్తూంటే కోడలు అంది, &quot;అత్తమ్మ ఇంకా ఆ పాత మొబైల్ ఏమిటి&quot; ? ఇదిగొండి! &#x27;మీ కోసం స్మార్ట్ ఫోన్&#x27; అంటూ చేతిలో ఒక ఆండ్రయిడ్ ఫోన్ పెట్టింది.</p>
                    <p>&quot;మీరు మమ్మల్ని ఇందులో చూడచ్చు&quot; మాట్లాడొచ్చు. కావాలంటే గేమ్స్ కూడా ఉన్నాయి. &#x27;మీకు పేకాట వచ్చు కదా! ఇందులో &#x27;ఎంచక్కగా ఆడుకోండి&#x27; అంది.</p>
                    <p>స్మార్ట్ ఫోన్ మోజులో పడనే పడ్డాను నేను. మొదట్లో కష్టం అనిపించినా, తరువాత, అది లేకుండా ఉండలేక పోయేదాన్ని.</p>
                    <p>ఈలోగా ,&quot;ఆరు నెలల అమెరికా ఛాన్స్&quot; అంటూ కొడుకు-కోడలు అమెరికా వెళ్లేసరికి, నా ముద్దుల మనవడు పుట్టుకొచ్చేడు అక్కడే. ఇద్దరు ముందే అనుకున్నారు కాబోలు పిల్లాడు అక్కడే పుట్టాలని.</p>
                    <p>&quot;అత్తమ్మ&quot;! &#x27;నీకో సర్ప్రైజ్&#x27;. కొరియిర్ వస్తుంది. వచ్చినాక చెప్పు, అది ఎలా వాడాలో? చెప్తాను అంది కోడలు.</p>
                    <p>వారం దినాల తర్వాత, కొరియర్లో వచ్చిన పేకెట్ విప్పితే అందులో ఉంది మరో పెద్ద ఫోను. దాని పేరు టాబ్లెట్ అట! కోడలు ఎలా వాడాలో చెప్తూ , వీడియో కాల్ చేయమంది.</p>
                    <p>వీడియో కాల్ చేసాను. టాబ్లెట్ ఫోన్లో ఎదురుగా మనవడు &quot;అమ్మ - అమ్మ&quot; అంటున్నాడు.</p>
                    <p>వాడిని చూడగానే మా ఆయనే గుర్తుకొచ్చేడు. అదే నుదురు. అవే కళ్ళు.</p>
                    <p>ఇంకా నాకు టైము సరిపోవడం లేదు. వాడికి ఫోటోలు, వీడియోలు తియ్యడం, వాట్సప్, ఫేస్బుక్ లో షేర్ చేయడం, ఎన్ని లైకులు, ఎన్ని కామెంట్లో చూసుకోవడం. ఇంకా టైము దొరికితే పజిల్స్ పూరించడం… మొత్తంగా మొబైల్ &quot;నా ఆరో ప్రాణం ఐపోయిందిపుడు&quot;</p>
                    <p>బంధాల్ని కలపడానికి వచ్చిన నా మొబైల్ ఫోన్, టాబ్లెట్ వాడటం దాకా ఎదిగిపోయి, నాకు జీవిత కాల నిర్బందమైపోయింది.</p>
                    <p>స్వస్తి</p>
                    <p>KVS RAVI….</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>