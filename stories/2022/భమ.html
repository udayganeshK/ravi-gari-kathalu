<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>భూమి</title>
    <meta name="description" content="#వాక్యానికి_కథ">
    <meta property="og:title" content="భూమి">
    <meta property="og:description" content="#వాక్యానికి_కథ">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">భూమి</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>#వాక్యానికి_కథ</p>
                    <p>శీర్షిక: # ఆ రోజు ఏం జరిగిందంటే..
*********************************
భారత్ సంచార్ నిగమ్ లిమిటెడ్
(బీ ఎస్ ఎన్ ఎల్) లో పనిచేస్తున్న మా అబ్బాయి చంద్రవదన్ కి సబ్ డివిజినల్ ఇంజినీరుగా ప్రమోషన్ ఇచ్చేరు. రాంచీలో పోస్టింగ్. వచ్చే నెల జాయిన్ అవ్వాలి. ఇప్పుడైన ఓ నాలుగు రోజులు సెలవు పెట్టి మీరు అమ్మా, మా వూరు రండి. ఇక్కడ ప్రదేశాలు చూద్దురుగాని అన్నాడు మా అబ్బాయి.</p>
                    <p>చేసేది తహసిల్దార్ ఉద్యోగం.అంత తొందరగా సెలవు దొరకడం కష్టం. కానీ అదృష్టం బావుండి సెలవు మంజూరు మంజూరయ్యింది. .</p>
                    <p>రెండు రోజుల తరువాత మా అబ్బాయి ఉండే జార్ఖండ్ రాష్ట్రం, దేవఘర్ పట్టణానికి చేరుకున్నాం.ఒక రోజు మనవడి ముద్దు ముచ్చటలతో గడిపిన తరువాత, మా అబ్బాయి ..</p>
                    <p>నాన్న! ఇక్కడకి ఇరవై కిలో మీటర్ల దూరంలో త్రికూట పర్వతాలు ఉన్నాయి. పైన ప్రకృతి సౌందర్యం ఎంతో బావుంటుంది. చాల దేవాలయాలు కూడా ఉన్నాయి.ఉదయం బయలుదేరితే, సాయంత్రానికి ఇంటికి చేరుకోగలం. వెళ్దాం అన్నాడు.</p>
                    <p>మర్నాడు ఉదయాన్నే ఫలహారం పూర్తి చేసుకొని సిద్ధం అయ్యేము. కోడలు మనవడి కోసం పాలు, డైపర్లు మిగిలిన సరంజామా అంతా ఒక బ్యాగ్ లో పెట్టుకుంది.</p>
                    <p>అరగంట ప్రయాణం, తరువాత త్రికూట పర్వతానికి చేరుకోవడానికి ఒక ప్రైవేట్ సంస్థ వారిచే నడుపబడుతున్న రోప్ వే దగ్గరకి చేరుకున్నాం. మావాడు కొండ మీదకి వెళ్ళడానికి టిక్కెట్లు కొన్నాడు.</p>
                    <p>ఎత్తైన గుట్టలు, దట్టమైన అటవీ ప్రాంతం మీదుగా 1,100 అడుగుల ఎత్తులో, 766 మీటర్ల పొడవైన &quot;త్రికుట్ రోప్ వే దేశంలోనే నిటారుగా సాగే పొడవైన 
రోప్ వే గా పేరుంది.</p>
                    <p>పర్వతం మీదకు చేరుకొని అక్కడ ప్రకృతి రమణీయ దృశ్యాలు, గుళ్ళు గోపురాలు చూసుకొని, మాతో తెచ్చుకున్న దద్దోజనం తినేసి, సాయంత్రం నాలుగు గంటల వేళ రోప్ వేలో తిరుగు ప్రయాణం మొదలు పెట్టాం.</p>
                    <p>సూర్యుడు పశ్చిమ దిశకు ప్రయాణం చేస్తున్నాడు. దూరాన దేవ్ గర్ పట్టణం కనబడుతోంది.మా అబ్బాయి వీడియో తీస్తున్నాడు.</p>
                    <p>ఇంతలో మా ముందునున్న కేబుల్ కారును, దాని కన్న ముందున్న కేబుల్ కార్ వెనక్కి జారుకుంటూ వచ్చి గుద్దేసింది.</p>
                    <p>ఆ కేబుల్ కార్ నుండి హాహాకారాలు. 
&quot;హే భగవాన్, &quot; బచావ్ బచావ్&quot; అంటూ అరుపులు.</p>
                    <p>ఆ తాకిడికి మా కేబుల్ కారు కూడా అటు ఇటు ఉగిపోసాగింది. అగాధంలోకి జారిపోతమేమోనన్న భయంతో కేబుల్ కారును గట్టిగా పట్టుకున్నాం.</p>
                    <p>మా శ్రీమతి అయితే, ఏడు కొండలవాడా
వెంకటరమణ,అనాధ రక్షకా, కాపాడు స్వామీ అంటూ ఆర్తనాదాలు చేయసాగింది.</p>
                    <p>నా కోడలు, మనవడిని ఒంటికి హత్తుకొని మా అబ్బాయి చెయ్యి గట్టిగా పట్టుకునీ ఏమండీ! ఏమవుతోంది ?నాకు భయంగా వుందంటోంది.</p>
                    <p>అదృష్టం బాగుండి కొంత సేపటి తరువాత మా కేబుల్ కార్ ఉగడం ఆగింది.</p>
                    <p>ముందుగా తేరుకున్న మా అబ్బాయే, వాళ్ల అమ్మని, మా కోడల్ని ఉరడించేడు. భయపడకండి. కరెంట్ ఫెయిల్ అయ్యిందేమో అంటూ, కేబుల్ కార్ మీద వ్రాసి వున్న ఎమర్జెన్సీ నెంబర్ కి ఫోన్ చేసేడు. వాళ్ళు కేబుల్ వైర్లలో ఇబ్బంది వచ్చిందని మరమ్మతులు చేయడానికి సమయం పడుతుందని ఫోన్ పెట్టేసారు.</p>
                    <p>చీకటి పడసాగింది. మా అందరిలోను గుబులు మొదలయింది. మా వాడు ఎవరెవరికో ఫోనులు చేయసాగేడు.</p>
                    <p>కొంతసేపటి తరువాత &quot;సారీ&quot; 
&#x27;నాన్న గారు&#x27; రోప్ వేలో సాంకేతిక లోపం కారణంగా,ముందున్న రెండు కేబుల్ కార్లు గుద్దుకున్నాయట. రోప్ వే మొత్తం ఆగిపోయింది.</p>
                    <p>రిపేరుకి చాల సమయం పడుతుందట!రేపటి వరకు మనం ఈ త్రిశంకు స్వర్గంలోనే గడపక తప్పదు. మనలాగే 50 మంది కేబుల్ కార్లలో ఇరుక్కు పోయేరు. అందరిదీ ఇదే పరిస్థితి అన్నాడు.</p>
                    <p>ఇక్కడ నుంచి బయట పడటానికి చాల సమయమే పడుతుందని నాకు అర్థమయ్యింది. “ రోప్ వే సంస్థ వాడు&quot; చక్కటి ఆనందానుభూతి కల్పిస్తానని ప్రయాణికులకు నమ్మించి ఇంతటి ద్రోహం చేస్తాడనుకోలేదు”.</p>
                    <p>ఆ అమావాస్య రాత్రి, అడవి జంతువుల అరుపుల మధ్య, గడ్డ కట్టే చలిగాలి మధ్య
ఎలా గడించిందో తలుచుకుంటేనే ఒళ్ళు గగుర్పొడుస్తుంది.</p>
                    <p>మర్నాడు 11 గంటల వేళ డస్సిపోయున్న మాకు ఆకాశంలో శబ్దాలు వినపడసాగేయి. సహాయ కార్యక్రమాలు మొదలు పెట్టేరు. డ్రోన్ల సహాయంతో తినడానికి ఆహార పదార్ధాలు కేబుల్ కార్ల లోకి పంపసాగేరు.</p>
                    <p>రెండు వైమానిక దళ హెలికాప్టర్లు ఆకాశంలో తిరగసాగేయి. అవి ఎత్తున ఎగురుతుంటే, వాటి నుంచి వైమానిక సిబ్బంది, తాళ్లతో కిందకి జారుతూ ఒక్కోక్క కేబుల్ కార్ దగ్గరికి చేరుకొని, అందులో వున్నవారిని, వారి నడుముకు గట్టిగ కట్టుకొని, ఆ తాళ్లు ఆకాశంలో సుడులు తిరుగుతుండగా వారిని హెలికాప్టర్ లోకి చేరుస్తున్నారు.</p>
                    <p>మా వంతు వచ్చేసరికి సాయంత్రం 5 దాటింది. ముందుగా,నా భార్య, కోడలు మనవడిని ఒక 30 ఏళ్ళ వైమానిక సైనికుడు క్షేమంగా పైకి తీసికెళ్ళేడు.</p>
                    <p>తరువాత నన్ను తీసుకెళ్లడానికి రాసాగేడు. వెలుతురు తగ్గిపోసాగింది. నాకు గాభరా పట్టుకుంది.</p>
                    <p>అతడు దగ్గరకు చేరుకొని ,నన్ను తన నడుముకు గట్టిగా బంధించి, ధైర్యం చెబుతూ, నెమ్మదిగా నా కుటుంబం దగ్గర చేర్చి &quot;నమస్తే తహసీల్దార్ సాబ్&quot;,&#x27;మిమ్మల్ని క్షేమంగా తీసుకు రాగలిగాను&#x27; అంతే చాలు! అంటూ వెళ్లిపోయేడు.</p>
                    <p>నా రాష్ట్రం కాదు, నా వూరు కాదు, 
నన్ను అలా పిలిచిన ఈ సైనికుడెవరు? అనుకుంటూ ఇంటికి చేరుకుంటుంటే గుర్తుకొచ్చింది ఆరు నెలల క్రితం నా ఆఫీసులో జరిగిన ఒక సంఘటన.</p>
                    <p>అవును! అతను గురునాథ్! భారత వైమానిక దళంలో పనిచేస్తున్నాడు.</p>
                    <p>ఆరు నెలల క్రితం, ఒక రోజు ఆఫీసునుంచి ఇంటికి బయలుదేరుతున్న సమయాన, తహసిల్దార్ గారిని కలవాలి అంటూ ఒకతను మా బిళ్ళ బంట్రోతును అడగటం నాకు వినబడింది.</p>
                    <p>&quot;అయ్యగారు&quot; బయలుదేరిపోతున్నారు . &#x27;ఇప్పుడు కలవడం అవదు&#x27; రేపు రండి! అంటున్నాడు మా బంట్రోతు.</p>
                    <p>అయ్యో! చాల ఆశపడి వచ్చేనే! ఎలాగయినా సార్ ని కలవాలి అంటున్నాడతను.</p>
                    <p>బెల్లు కొట్టి అతన్ని లోపలకి పంపమని చెప్పేను.</p>
                    <p>లోపలకి వచ్చినతను సెల్యూట్ చేసేడు. కూర్చోమని చెబుతూ &quot;ఎవరు మీరు? ఏమిటి మీ సమస్య? చెప్పండి అన్నాను.</p>
                    <p>సర్! నేను ఎయిర్ ఫోర్సులో పనిచేస్తున్నాను. మాది ఈ మండలంలో రాజుపేట గ్రామం. అక్కడ మా పెదనాన్నకు, మా నాన్నకు కలపి మూడు ఎకరాల పొలం ఉంది.</p>
                    <p>మా పెద్దవాళ్ళు చనిపోయిన తరువాత నేను-మా పెదనాన్న కొడుకు గిరిబాబు, మా వాటాల ప్రకారం చెరి సగం భూమిని పంచుకొని సాగు చేసుకొనేవాళ్ళం.</p>
                    <p>మూడు సంవత్సరాల క్రితం నేను ఎయిర్ ఫోర్స్ కి సెలెక్టయ్యి, ఢిల్లీ వెళ్ళిపోయేను.</p>
                    <p>వెళ్ళే ముందు అన్నయ్య! నా వాటా భూమి కూడా నువ్వే చూడు అంటే &quot;అలాగే గురునాథ్! నీ భూమి,నా భూమి ఒకటే కదరా, నేను చూసుకుంటాను, వెళ్ళు అన్నాడు మా గిరిబాబు. రెండు సంవత్సరాలు వరుసగా పంట డబ్బులు ఇచ్చేడు.</p>
                    <p>క్రిందటి సంవత్సరం, వానలు పడలేదని , పంట రాలేదనంటే సరేలే!అనుకున్నాను.</p>
                    <p>నాలుగు రోజుల క్రితం సెలవు మీద రాజుపేట వచ్చేను. మా అన్నయ్య గిరిబాబుని కలవడానికి వెళ్లాను. ఇంట్లో ఉండి కూడా లేదని చెప్పించేడు. ఉర్లో కనుక్కుంటే ఈ యేడు పంట బాగానే వచ్చిందే అన్నారు.</p>
                    <p>ఇవాళ ఉదయం సబ్ రిజిస్ట్రార్ ఆఫీసు దగ్గర వుండే దస్తావేజు లేఖరి కనబడి
ఏరా?గురునాదు! &quot;నీ వాటా పొలం మీ పెదనాన్న కొడుక్కి రాసి ఇచ్చిసేవా? 
తన పేరున ఇచ్చేసినట్లు క్రియ చీటి వ్రాయమని నా దగ్గరికి వచ్చేడు అన్నాడు.</p>
                    <p>నిర్ఘాంతపోయిన నేను, గిరిబాబును అడిగితే,మీ నాన్న, మా నాన్న దగ్గర చేసిన అప్పును తీర్చలేదు,అందుకనే నీ వాటా భూమి కూడా నాకే దక్కుతుంది అంటూ గీరగా సమాధానం చెప్పేడు.</p>
                    <p>మా నాన్న, పెదనాన్న దగ్గర అప్పు చేసి తీర్చలేదా? ఇది ఎప్పుడూ నేను వినలేదే?
నేను వూర్లో లేనని ఇంతటి పని చేస్తావా?</p>
                    <p>“నీవు నాకు ఇంత ద్రోహం చేస్తావని కలలో కూడా అనుకోలేదు“ అన్నాను గిరిబాబుతో. 
 
‘ద్రోహం లేదు! ఏమి లేదు!&#x27; &#x27;అది నాకు రావాల్సిన భూమి ఏం చేసుకుంటావో చేసుకో&#x27; అంటూ అక్కడ నుంచి వెళ్లిపోయేడు. నాకు ఏమి తోచలేదు. ప్రభుత్వం వారు మీరు. మీరే నాకు న్యాయం చేయాలి అంటూ అర్ధించేడు.</p>
                    <p>గ్రామాల్లో ఇటువంటి సంఘటనలు చూస్తునే వుంటాం కాబట్టి, సరే! కంగారు పడకండి అని చెబుతూ జరిగింది వివరిస్తూ ఒక దరఖాస్తు ఇమ్మని చెప్పేను.</p>
                    <p>దాన్నివిచారణ చేయమని రెవిన్యూ ఇన్స్పెక్టర్ కి పంపేను. సబ్ రిజిస్ట్రారు గారు నాకు తెలుసు. వారు నేను చెప్పింది విని గురునాథ్ ఇచ్చిన ధరఖాస్తు నకలు ఆయనకు పంపమన్నారు.</p>
                    <p>ఆరునెలల తరువాత, ఇవాళే మళ్లీ గురునాథ్ ని చూడటం. మనసు చివుక్కుమంది. ఇవాళ నన్ను, నా కుటుంబాన్నే కాదు, ఎంతో మందిని కాపాడేడు గురునాథ్.</p>
                    <p>పని మీద ఎంత నిబద్దత!</p>
                    <p>కనీసం, &#x27;నా పని చేసి పెట్టండి&#x27; అని కూడా అనకుండా ఎలా వెళ్లిపోయేడు?</p>
                    <p>గురునాథ్ కు వ్యవస్థ మీద ఉన్న నమ్మకాన్ని వమ్ము చేయకూడదని, తనకి గిరిబాబు చేతుల్లో ద్రోహం జరగకూడదని నిర్ణయించుకున్నాను.</p>
                    <p>ఆఫీసుకి వెళ్ళిన నెల రోజుల లోపునే విచారణ పూర్తి చేయించేను. గ్రామస్తులందరు గురునాథ్ పక్షానే మాట్లాడేరు. ఇక ఆలస్యం చేయకుండా నిబంధనల ప్రకారం, గురునాథ్ వాటా భూమికి,రికార్డ్ తయారు చేయించి అతనికి పంపించేను.</p>
                    <p>ఒక సైనికుని గౌరవించడం నా కనీస ధర్మం అనుకున్నాను.</p>
                    <p>స్వస్తి
రవి కావూరు.</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>