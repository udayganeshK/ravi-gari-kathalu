<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>షర్మిల</title>
    <meta name="description" content="షర్మిల
*****">
    <meta property="og:title" content="షర్మిల">
    <meta property="og:description" content="షర్మిల
*****">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">షర్మిల</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">family</span> <span class="tag">travel</span> <span class="tag">kids</span> <span class="tag">short</span>
                        </div>
                    </div>
                </header>
                
                <div class="story-body">
                    <p>షర్మిల
*****</p>
                    <p>రాహుల్,మా వింగ్లోకి వచ్చిన పది రోజులకనుకుంటా, మా ఇద్దరినీ ఒక రోజు బాస్ తన ఛాంబర్లోకి పిలిచేరు.</p>
                    <p>రాహుల్, నేను అంతకు ముందు వేరొక చోట కలిసి పనిచేశాము. ఆ సంగతి మా బాస్ కి తెలుసు.</p>
                    <p>నన్ను చూడగానే మా బాస్ &quot;భూషణ్&quot;, &quot;నీకు రాహుల్ కి ఒక పని అప్ప చెబుతున్నాను&quot; &quot;గోప్యంగా పని చేయాలి&quot; 
అంటూ మా ఇద్దరికీ రెండు 
ఫోల్డర్స్ ఇచ్చేరు.</p>
                    <p>ఆ ఫోల్డర్స్ లో అన్ని వివరాలు వున్నాయి.చదివి గుర్తు పెట్టుకోండి.అవి వేరే కంట పడకూడదన్నారు.</p>
                    <p>నేను రాహుల్ ఒకరి వైపు ఒకరం చూసుకున్నాం. మా ఇద్దరి మొహాల్లో మళ్ళీ కలిసి పనిచేస్తున్నాం అనే ఆనందం తొణికిసలాడింది.</p>
                    <p>పది నిముషాల తరువాత ఫోల్డర్స్ వున్న కాగితాల్ని ముక్కలు ముక్కలు చేసి కాల్చేసి నుసి చేసేశాం.</p>
                    <p>బయటకు వచ్చి కాంటీన్లో చాయ్
తాగుతూ చేయవలసిన పని గురించి ప్రణాళిక వేసుకున్నాం.</p>
                    <p>బాస్ అప్పజెప్పిన పని గొప్ప ఉత్కంఠను కలిగిస్తోంది. ఎందుకంటే పని పూర్తయిందంటే అది పెద్ద సంచలనమే.</p>
                    <p>.. .....</p>
                    <p>మరో చోట ..</p>
                    <p>ఒక విశాలమైన భవనంలో, ముందు గది సోఫాలో కాలు మీద కాలు వేసుకొని కూర్చొంది ఒకామె. ఏమి చెబుతాడో ఈయన? అయినా నా జీవన సరళికి 
అవసరమైన డబ్బు ఇస్తున్నాడు.అది చాలు తనకి.</p>
                    <p>ఇంతలోనే కబురు. లోపలకి రమ్మని.</p>
                    <p>&quot;ఎంత వరకు వచ్చింది&quot;? నీకు చెప్పిన పని! అన్నాడాయన.</p>
                    <p>అప్పటి దాకా జరిగింది చెప్పిందామె. “పర్వాలేదు “ పురోగతి బాగానే వుంది.. కానీ పని తొందరగా పూర్తవ్వాలి అన్నాడాయన.</p>
                    <p>తప్పకుండా సార్. తొందరలోనే మనకు కావలసింది దొరుకుతుంది అన్నదామె.</p>
                    <p>ఆమెను పిలిచిన పని అయ్యిందన్నట్లు లేచి ఒక పేకెట్అందించేడతను.వడివడిగా అక్కడ నుండి నిష్క్రమించిందామె.</p>
                    <p>ఆమె గేట్ దాటి తన స్కూటీ మీద బయలుదేరగానే దూరంగా సీసీ కెమెరాలకు చిక్కకుండా పార్క్ చేసిన రాయల్ ఎన్ఫీల్డ్
బండి కూడా కదలసాగింది.
..............</p>
                    <p>ఇంకో చోట</p>
                    <p>ఒక సాయంత్రం వేళ మనోజ్ భార్య 
చిత్ర, పడక గదిలో ల్యాప్ టాప్ మీద పని చేసుకుంటున్న మనోజ్ దగ్గరకొచ్చి. “మనోజ్” ‘ పాప పెన్ను విరిగిపోయింది’, “హోమ్ వర్క్&quot; ఆగిపోయింది! పెన్ను కావాలని గొడవ చేస్తోంది &#x27;ఒక్క సారి బయటకు వచ్చి&#x27; పెన్ను తీసుకొస్తావా? నాకు వంట గదిలో కడగవలసిన సామాన్లు చాలానే వున్నాయంది నెమ్మదిగా.</p>
                    <p>చివ్వున తల ఎత్తేడు మనోజ్! . &quot;చాలా బిజీగా వున్నాను చిత్ర&quot;. &quot;నువ్వే తీసుకురా&quot; నన్ను పని చేసుకోనివ్వు అన్నాడు విసుగ్గా.</p>
                    <p>చిత్రకు అర్ధం కావడం లేదు.మనోజ్లో ఈ విసుగు. ఇంటి కొచ్చిన తరువాత తానే కూతురు దగ్గర కూచొని హోమ్ వర్క్ చేయించేవాడు.</p>
                    <p>సుమారు మూడు నెలల నుంచి ఇదే వరస. ఎంత సేపు ఆ ల్యాప్టాప్ తోనే! &quot;ఏముంటుంది అందులో?</p>
                    <p>తనకు తప్పదు, అనుకుంటూ బయటకు వచ్చింది చిత్ర. చిత్ర బయటకు వెళ్లగానే తలుపు గడియ పెట్టేశాడు మనోజ్. ఇయర్ ఫోన్స్ పెట్టుకుని &quot;సారీ&quot; అంటూ నెమ్మదిగా మాట్లాడం మొదలెట్టేడు.</p>
                    <p>ఆ పాటికే తన లాప్టాప్ ఐ పి 
అడ్రస్ పై నిఘా పెట్టబడిందని గమనించే స్థితిలో లేడతను.
……….</p>
                    <p>ఆఫీసులో పని చేసుకుంటున్న భూషణ్ రాహుల్ ఫోన్లు ఒకే సారి మోగేయి. వెంటనే వాళ్ళు అదే కార్యాలయంలో 
ఉన్న మరో గదిలోకి చేరుకున్నారు.
గదిలో వున్న ఇరవై ఎనిమిదేళ్ళ కుర్రాడు ఇద్దరికీ చెరో రెండు ఇయర్ ఫోన్లు ఇచ్చేడు.</p>
                    <p>మరో రెండు గంటలు భూషణ్- రాహుల్ ఆ గదిలోనే వుండి పోయేరు. ఆ రెండు గంటల్లోనూ వాళ్ల మొహాల్లో రకరకాల హావభావాలు.</p>
                    <p>…..</p>
                    <p>మనోజ్! వచ్చే ఆదివారమే పాప పుట్టిన రోజు.పుట్టిన రోజుకి దాన్ని వాటర్ వరల్డ్ కి తీసుకెళ్ళతానన్నావు.అది ఎంతో ఆశతో ఎదురు చూస్తోంది. ఏం ఆలోచించేవు? అంది చిత్ర.</p>
                    <p>&quot;ఓహ్&quot; &#x27; సారీ చిత్రా&#x27; ఆ రోజు నాకు కుదరదు. నేను ఒక ముఖ్యమైన పని మీద భీమిలి వెళ్ళాలి. నువ్వే పాపకు సర్ది చెప్పు. ఈ సారికి బట్టలు కూడా నువ్వే కొనేయి అన్నాడు మనోజ్.</p>
                    <p>&quot;ఈ మూడు నెలలలో నాలుగైదు సార్లు భీమిలి వెళ్ళేవు!అక్కడ నీకేమి పని వుంది మనోజ్?. పాప పుట్టిన రోజు కంటే 
ముఖ్యమైన పనేముంది నీకు ఆ రోజున?అంది చిత్ర.</p>
                    <p>చిత్రా!&quot; ప్రతీ దానికీ విసిగించకు&quot; నాకు చాలా ముఖ్యమైన పని వుంది. అది ఏమిటో నీకు చెప్పలేను.</p>
                    <p>&quot;పాప పుట్టిన రోజు నాకు మాత్రం ముఖ్యం కాదా? కానీ భీమిలి వెళ్ళవలసిన పని చాలా ముఖ్యం అంటుండగానే మనోజ్ మొబైల్ మోగింది.వెంటనే వడి వడిగా పడక గదిలోకి వెళ్ళేడు.</p>
                    <p>…….</p>
                    <p>బాస్ పిలుస్తున్నారు అని కబురు రాగానే భూషణ్- రాహుల్ బాస్ గదిలోకి వెళ్ళేరు. &quot;ఏం జరుగుతోంది&quot; ? మీకు అప్పజెప్పిన కేసులో అన్నాడాయన కళ్ళజోడు తుడుచుకుంటూ…</p>
                    <p>మొదటగా భూషణ్, తరువాత రాహుల్ ఒకరి తరువాత ఒకరు పావు గంట పాటు చెప్పుకుంటూ వచ్చేరు. వారు చెప్పింది విన్న తరువాత, ఆయన &quot;కేసు ముదిరి పాకన పడబోతున్న మాట&quot;.</p>
                    <p>ఎవరికి అనుమానం రాకుండా మీ పని కానివ్వండి. రెండు రోజుల ముందే సన్నద్ధంగా వుండండి.అప్పటికప్పుడు
ఏర్పడే పరిస్థితులు వుంటాయి. వాటిని కూడా అంచనా వేసుకోండి. అక్కడ స్థానిక బలగానికి కూడా చూచాయగా వాళ్ల అవసరం వుంటుందని చెప్పండి.గురి 
తప్పకూడదు.నేను ఆ రోజు అక్కడే వుంటాను అన్నారు బాస్.
……</p>
                    <p>&quot;మామ్! నేను బయటకు వెళుతున్నాను. తిరిగి వచ్చేటప్పటికి రాత్రి అవ్వచ్చు.&#x27; నా గురించి కంగారు పడకు అందామె.</p>
                    <p>ఆమె ఎక్కిన కారు భీమిలి వైపు పరుగులు తీసింది.
…….</p>
                    <p>భీమిలి సముద్ర తీరం. హోటల్ లాబీలో చూస్తున్న &quot;మనోజ్ మనోగతం&quot;.</p>
                    <p>ఒక పక్క సముద్రం, ఆ సముద్రం ఒడ్డున కేరింతలు కొట్టే పిల్లలు, దూరంగా సముద్రపు అలల మీద తేలియాడుతున్న మత్యకారుల పడవలు.</p>
                    <p>ఎన్నో వ్యయ ప్రయాసలకు ఓర్చి, ఎవరికి ఇసుమంతైనా అనుమానం రాకుండా, నడుపుకుంటు వచ్చేడు ఈ వ్యవహారాన్ని. 
ఆ ఒక్కటి ఇచ్చేస్తే ఇవాళతో తాను పడుతున్న ఈ వ్యధ నుంచి విముక్తి కలుగుతుంది.</p>
                    <p>&#x27;అయినా ఒకరిననుకొని ప్రయోజనం ఏముంది&#x27; ?తప్పు తనదే కదా! హాయిగా భార్య పిల్లతో తృప్తిగా వుండకుండా, ముఖ పుస్తక పరిచయంగా మొదలు పెట్టి చిన్న చిన్న మోహవేశాలకు కక్కుర్తిపడి, అడిగినవన్నీ ఇచ్చి, ఇంక నా వల్ల కాదంటే, తను చేసిన బ్లాక్ మెయిల్ బెదిరింపులకు తల ఒగ్గి ఎవరూ చేయని పనికి పూనుకున్నాడు. తన పాపానికి నిష్కృతి వుందా?</p>
                    <p>…….</p>
                    <p>అదే హోటల్ రెస్టారెంట్లో, భూషణ్- రాహుల్, కాఫీ తాగుతుండగా, భూషణ్ తల దించి తనలో తాను మాట్లాడుకుంటుంనట్లు &quot;ఏ1 arrived&quot;, &quot;ఏ 2 onway,&quot; పోజిషన్స్ టేకెన్, 
బ్యాక్ అప్ ఏట్ వింటేజ్ పోజిషన్స్ అంటూ ఎవరికో చెబుతున్నాడు.</p>
                    <p>…… .</p>
                    <p>మరో పది నిముషాల తరువాత మనోజ్ గది బెల్లు మోగింది. మనోజ్ అనాసక్తంగా
తలుపు తెరిచాడు. ఆమె అనే షర్మిల లోపలికొచ్చి, తలుపు మూసింది.</p>
                    <p>హాయ్ మనో… అనగానే మనోజ్ బాగ్ లోంచి కొన్ని కాగితాలు ఆమె చేతిలో పెట్టాడు.</p>
                    <p>కాగితాలు తీసుకున్న వెంటనే మనోజ్ భుజం మీద చెయ్యి వేసి సారీ! మనోజ్ నిన్ను బాగా ఇబ్బంది పెట్టినట్లు వున్నాను.నువ్వు ఇలా కోపరేట్ చేస్తే నీకు మరిన్ని బహుమతులు అంది షర్మిల.</p>
                    <p>&quot;చేసింది చాలు కానీ&quot; ఆ ఫోటోలు ఏవి? అన్నాడు మనోజ్.</p>
                    <p>&quot;ఇదిగో! అంటూ బాగ్ లోంచి తీయ బోయింది.</p>
                    <p>అప్పుడే మోగింది రూం బెల్లు. ఇప్పుడు ఎవరూ? అంది షర్మిల విసుగ్గా. మళ్ళీ మోగేసరికి తలుపు తీసాడు మనోజ్.</p>
                    <p>ఎదురుగా రూం బాయ్. &quot;సార్ కాఫీ ఏమైనా తెమ్మంటారా&quot; అంటూ.</p>
                    <p>&quot;ఏమి అక్కరలేదు&quot; అంటూ తలుపు మూసే లోపల దూసుకు వచ్చేరు భూషణ్ రాహుల్ ద్వయం వారి చేతిలోని సర్వీస్ రివాల్వర్లతో.</p>
                    <p>&quot;స్టాప్ దేర్ మనోజ్&quot;. మేము నేవల్ ఇంటెలిజెన్స్ నుండి. గత ఆరు నెలలుగా విదేశీ ప్రభుత్వానికి అంట కాగుతున్న 
ఈ యువతికి మన దేశ రక్షణ సమాచారాన్ని అందచేస్తూ, దేశ ద్రోహానికి పాల్పడుతూ ఈ రోజు అతి ముఖ్యమైన సమాచారం ఇవ్వడానికి తెగబడ్డావు. నీకు నీతి నిజాయితీ లేవా? అంటుంటే షర్మిల మొహం వివర్ణమయింది.</p>
                    <p>ఇలాటిదేదో జరిగితే ఏమి చేయాలో తెలుసుకున్న ఆమె నోటి దగ్గర ఏదో పెట్టుకోబోయింది. రాహుల్ చురుగ్గా కదిలేడు. ఆమె చెంప చెళ్లుమనిపించేడు. కుప్పకూలిపోయింది షర్మిల.</p>
                    <p>జరగబోయే పరిణామాలు గుర్తుకొచ్చి హతశుడయ్యాడు మనోజ్.ఇద్దరు బంధింపబడ్డారు.</p>
                    <p>లక్షలాది వీర సైనికులు, ఇంటా-బయట పహారా కాస్తుంటే, మనం అంటే కిట్టని దేశాలు ఇలాంటి &quot;హనీ బీ&quot; ట్రాప్ లను ఎప్పుడూ వినియోగిస్తూనే వుంటాయి.</p>
                    <p>జాగో భారత్ జాగో…</p>
                    <p>ఒక వాస్తవ సంఘటన ప్రేరణతో…</p>
                    <p>స్వస్తి</p>
                    <p>రవి కావూరు..</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>