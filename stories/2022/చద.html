<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>చందు...</title>
    <meta name="description" content="చందు...">
    <meta property="og:title" content="చందు...">
    <meta property="og:description" content="చందు...">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">చందు...</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>చందు...</p>
                    <p>కళ్యాణ్ రావు విశాఖపట్నం జిల్లాలో, అప్పర్ సీలేరు జిల్లాపరిషత్ ఉన్నత పాఠశాలలో టీచర్ గా పనిచేస్తునాడు. బదిలీ మీద ఈ వూరు వచ్చి రెండు నెలలు అవుతోంది.</p>
                    <p>ఆంధ్రప్రదేశ్ లో, విశాఖపట్నం జిల్లాలో, నర్సీపట్నంకి 120 కిలో మీటర్ల దూరంలో, ఆంధ్రప్రదేశ్ విద్యుత్ సంస్థ వారి అప్పర్ సీలేరు ఏపీజెన్కో జలవిద్యుత్కేంద్రం ఉంది.</p>
                    <p>ఒడిస్సా రాష్ట్రం నుండి, ఆంధ్ర ప్రదేశ్లోని విశాఖపట్నం, తూర్పు పశ్చిమ గోదావరి జిల్లాలలోనూ, తెలంగాణలోని ఖమ్మం జిల్లా మీదుగా ప్రవహించి అఖండ గోదావరిలో కలిసే సీలేరు నది ప్రవాహ మార్గంలో, అప్పర్ సీలేరు దగ్గర 240 మెగావాట్ల జలవిద్యుత్ ఉత్పత్తి చేసే విద్యుత్ కర్మాగారాన్ని 1960వ సంవత్సరంలో స్విజ్జర్లాండ్ దేశ సహకారంతో నిర్మించారు. సంయుక్త ఆంధ్రప్రదేశ్ రాష్ట్ర అవతరణ సమయంలో స్థాపించబడిన కొన్ని ముఖ్యమయిన జలవిద్యుత్ ప్రాజెక్టులలో ఇది ఒకటి.</p>
                    <p>ఎత్తైన తూరుపు కనుమల మధ్య, వైవిధ్యమైన వృక్షజాతులతో కూడిన, దట్టమైన అడవులు, ప్రకృతి సంపదల మధ్య, పట్టణ జీవితానికి, భిన్నంగా, ప్రశాంతంగా, నిశబ్దంగా, వుంటుంది సీలేరు వూరు.</p>
                    <p>చుట్టూ గిరిజన గ్రామాలు. ఎక్కువ గిరిజన సాంస్కృతి కనిపించే ఈ ప్రాంతంలో, పట్టణవాసులు, ప్రాజెక్టు పనుల కోసం అక్కడ గత 60 ఏళ్ల బట్టి పని చేస్తూ వుండటంతో, గిరిజనులు కూడా వాళ్ల కట్టు-బొట్టు,కొంత వరకు మార్చుకున్నారు. వారి అమాయకత్వం, నిజాయితీ తప్ప.</p>
                    <p>ప్రాజెక్టులో పని చేసే ఉద్యోగుల కోసమే స్కూల్ స్థాపించిన,చుట్టూ పక్కల వుండే అనేక గిరిజన పాఠశాలలకు ఉన్నత పాఠశాలగా ఉన్నది సీలేరు హైస్కూల్.అనేక మంది గిరిజన విద్యార్దులు కూడా స్కూల్లో చదువుకుంటుంటారు.</p>
                    <p>కళ్యాణ్ రావుకి హైస్కూల్ కి దగ్గరలో, క్వార్టర్ ఒకటి కేటాయించేరు. ఉన్న కొద్దిపాటి సామాన్లు శుభ్రంగా సర్దుకుంది మాధవి.</p>
                    <p>ఒక రోజు సాయత్రం మాధవి, కళ్యాణ్ తో చందుని బడిలో వేసే విషయం ప్రస్తావించింది.</p>
                    <p>కళ్యాణ్? చందుని రెండో క్లాస్లో వేస్తానన్నారూ. ఏం ఆలోచించేరు?</p>
                    <p>మాధవి! ఈ వూర్లో,నేను పనిచేసే హైస్కూల్తో పాటు, ఇంకో ప్రైవేట్ ఇంగ్షీషు కాన్వెంట్ వుంది. ఎందులో చేర్చుదాం?</p>
                    <p>&#x27;మీరు పని చేసే బడిలోనే వేద్దామండి&#x27;. నాకు కూడా వాడిని బడికి తీసుకెళ్లాడనికి, తిరిగి తీసుకురావడానికి బావుంటుంది కదా!</p>
                    <p>&#x27;సరే మంచి రోజు చూసుకుని బడిలో జాయిన్ చేద్దాం&#x27;</p>
                    <p>ఓ మంచి రోజు,చందుగాడు రెండవ తరగతిలో చేరేడు. మూడేళ్ల వయస్సు నుంచే మాధవి, కళ్యాణ్ రావు ఇచ్చిన శిక్షణ వల్ల క్లాసులో మంచి చురుగ్గా ఉండేవాడు చందు.</p>
                    <p>చందు గాడి పక్కనే కుచునేవాడు డుంబురు గాడు. డుంబురు గాడిది ప్రాజెక్ట్ పక్కనే ఉన్న చిన్న గిరిజన గ్రామం. వాడి అన్న సిందిరి గాడు ఆరో క్లాసు. ఇద్దరు కలసి బడికి వచ్చేవారు.</p>
                    <p>సిందిరిగాడు మహా చురుకు. ఎంత పెద్ద చెట్టయిన సులువుగా ఎక్కి కాయలు తెంపుకొచ్చేవాడు. బడికొచ్చే దారిలో సీమ చింతకాయలు, నేరేడు కాయలు ఏరుకొచ్చేవాడు. తమ్ముడు డుంబురుగాడికి కొన్ని ఇచ్చి, తాను మిగిలిన వాటిని పట్టుకెళ్లేవాడు.</p>
                    <p>చందుగాడికి, డుంబురు గాడికి స్నేహం కుదిరింది అక్కడే. డుంబురుగాడు, సీమ చింతకాయలు, నేరేడు పళ్లు, చందూకి ఇచ్చేవాడు. చందు దగ్గర ఉన్న చాకెలెట్లు
డుంబురుగాడి జేబులోకి చేరేవి.ఆ విధంగా ఇద్దరి మధ్య స్నేహం చిక్కబడిపోయింది తొందరగానే.</p>
                    <p>ఒక రోజు చందు చాకలెట్లు ఇచ్చేడుగాని,
డుంబురు సీమ చింతకాయలు ఇవ్వలేదు. డుంబురు గాడు &quot;ఒరే చందు&quot; &#x27;ఇవాళ బడికి ఆలీసం అయిపోయింది&#x27;అందుకని సీమ చింతకాయలు మా అన్నయ్య ఇవ్వలేదు.
సాయంత్రం ఇస్తానే! అన్నాడు.</p>
                    <p>ఆ రోజు సాయంత్రం, మాధవి చందుగాడిని తీసుకెళ్లడానికి బడి గేట్ దగ్గర వేచివుంది. అందరూ పిల్లలు వస్తున్నారు గాని, చందు గాడు బయటకు రాలేదు. ఆటల్లో పడి ఎక్కడైనా ఉండిపోయేడేమో అనుకుని ముందు స్కూల్ గ్రౌండ్ లోను, తరువాత క్లాస్ రూముల్లోను వెదకడం మొదలు పెట్టింది. ఈ లోపల కళ్యాణ్ రావుకి ఈ విషయం చేరవేసారెవరో, కళ్యాణ్ రావు పరుగున వచ్చేడు.</p>
                    <p>కన్నీళ్ల పర్యంతమై నిలబడి ఉంది మాధవి. ఏమండీ! &quot;మన చందు గాడు కనబడడం లేదు అంటూ&quot;.</p>
                    <p>&quot;ఇక్కడే ఎక్కడో&quot; వుండే ఉంటాడు. నువ్వు కంగారు పడకు మాధవి!నేను వెదికి తీసుకొస్తాను. నువ్వు ఇంటికి వెళ్ళు అంటూ మాధవిని సముదాయించి ఇంటికి పంపి, రెండవ క్లాస్ &quot;ఏ&quot;సెక్షన్ టీచర్ మధుమోహన్ని చందు గురించి అడిగేడు.</p>
                    <p>&#x27;చందు&#x27; మీ అబ్బాయా! మంచి చురుకైన వాడే. వాడు డుంబురు పక్కపక్కనే కుచుంటారు. ఇద్దరు కలసి &#x27;ఒకటికి&#x27; వెళ్తామని అన్నారు. సరే! అన్నాను. తరువాత నా క్లాస్ అయిపోయింది. నేను వాళ్ళని గమనించలేదు. ఇద్దరు ఒకే చోట వుండే వుంటారు చూడండి మాస్టారు! అన్నాడు.</p>
                    <p>ఈ లోపల మిగిలిన స్కూల్ సిబ్బందికి కూడా తెలిసిపోయింది ఈ విషయం. &quot;ఎం! కంగారు పడకండి మాస్టారు&quot; .. ఇద్దరు కలసి ఏమైనా కొనుక్కోవడానికి బయటకు వెళ్ళిపోయి వుంటారు. &#x27;బజారులో చూడండి&#x27;అన్నారు.</p>
                    <p>బజారు అంత గాలించేడు కళ్యాణ్ రావు. 
ఎక్కడ పిల్లల జాడ లేదు. అందరిని అడగడం మొదలెట్టేడు &quot;ఇద్దరు పిల్లలని&quot; కల్సి చూసేరా? అంటూ. ఒక వైపు మాధవి ఏడుపుతో కూడిన ఫోన్ల పరంపర, ఇంకో పక్క కొత్త ఊరులో ఈ అనుకోని సంఘటన, మనసులో కలవరం మొదలయింది కళ్యాణ్రావుకి.</p>
                    <p>ఎవరో &quot;ఇద్దరు పిల్లలు వూరి మొదట్లో ఆంజనేయ స్వామి విగ్రహం దగ్గర వున్నారు&quot; అని ఎవరో లీలగా అన్నట్టు వినిపించింది కళ్యాణ్రావుకి.</p>
                    <p>అంజనేయుడి విగ్రహం దగ్గరికి పరుగు పరుగున వెళ్ళేడు. ఆంజనేయుని పాదాల చెంత పడుకొని వున్నాడు చందు గాడు. వాడి బుగ్గలు కన్నీటి చారికలు కట్టి ఉన్నాయి.</p>
                    <p>&quot;నాన్న&quot; &#x27;చందు&#x27; అంటూ పిల్లవాణ్ణి గుండెలకు హత్తుకొని, మొబైల్లో మాధవికి పిల్లవాడు దొరికిడన్న విషయం చెప్తూ, ఇంటి వైపు పరుగు తీసేడు కళ్యాణ్ రావు.</p>
                    <p>ఆ రోజు వెన్నెల రాత్రిలో, మాధవి, వాళ్ళ నాన్న ఒడిలో కూర్చున్న చందు గాడికి పెరుగన్నం ముద్దలు తినిపిస్తుంటే, అప్పుడు చెప్పేడు చందుగాడు ఎం జరిగిందో?. వాడి లాగు జేబులో ఎత్తుగా, మెత్తగా ఏవో తగిలాయి కళ్యాణ్ రావుకి..</p>
                    <p>అప్పుడు చెప్పేడు చందు. సీమ చింతకాయలు కోసి ఇవ్వడానికి తాను డుంబ్రిగాడు చెట్ల దగ్గరకి వెళ్ళేమని చింతకాయలు కోసిన తరువాత ఇంటికి వెళ్ళిపొమ్మని చెప్పి, వాడి అన్నతో వెళ్లిపోయాడని, ఇంటికి దారి తెలియక ఏడుపోచ్చి ఆంజనేయుడు బొమ్మ దగ్గర
కూర్చుంటే నిద్ర వచ్చేసిందని..</p>
                    <p>సీలేరులో నా చిన్నతనపు జ్ఞాపకాలతో అల్లిన ఒక కథ….</p>
                    <p>కె వి ఎస్ రవి
1964.1974</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>