<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>స్టీలు కంచం - రవి కావూరు కథలు</title>
    <meta name="description" content="స్టీలు కంచం 
***********
పోస్టు కార్డు కథ.">
    <meta property="og:title" content="స్టీలు కంచం - రవి కావూరు కథలు">
    <meta property="og:description" content="స్టీలు కంచం 
***********
పోస్టు కార్డు కథ.">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">స్టీలు కంచం</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">family</span> <span class="tag">travel</span> <span class="tag">kids</span> <span class="tag">short</span>
                        </div>
                    </div>
                </header>
                
                <div class="story-body">
                    <p>స్టీలు కంచం 
***********
పోస్టు కార్డు కథ.</p>
                    <p>1967 వ సంవత్సరం.అప్పుడు నాకు ఆరేళ్ళు.</p>
                    <p>ప్రతి రోజు రాత్రి నాన్నగారు భోజనం చేయడానికి ముందే, అమ్మ అన్నయ్యకు,నాకు ఒక గిన్నెలో అన్నం కలిపిపెట్టి తినమనేది.</p>
                    <p>నాన్నగారికి మాత్రం పీట వేసి, స్టీలు కంచంలో భోజనం వడ్డించేది. తళతళలాడే ఆ కంచం చిన్న లొత్తతో నాన్నగారు భోజనం చేసినంతసేపు టకటక శబ్దం చేస్తూ ఉండేది.</p>
                    <p>నాక్కూడ నాన్నగారిలా ఆ కంచంలో తినాలని ఉండేది.</p>
                    <p>ఒక రోజు ధైర్యం చేసి “అమ్మా! నేను కూడా నాన్నగారి కంచంలో తింటాను” అన్నాను.</p>
                    <p>“నోరు ముయ్! వెధవ”. నీకు ఇప్పటి నుంచి కంచం ఏమిట్రా! అంటూ గదమాయించిది అమ్మ.</p>
                    <p>అయితే అప్పటికే నేను మొండి ఘటాన్ని. ప్రతి రోజు సతాయించడం మొదలు పెట్టేను.</p>
                    <p>నా గోల భరించలేక అమ్మ, &quot;నాన్నగారితో ఏవండి! చిన్నవాడు, మీ కంచంలో అన్నం పెట్టమంటునాడు&quot;.</p>
                    <p>&quot;ఎప్పుడో ఎనిమిది ఏళ్ళ క్రితం మన పెళ్ళికి మా పుట్టింటి వారు ఇచ్చిన కంచం&quot; అది.తరువాత మళ్లీ మనం కొనుక్కోనేలేదు.పిల్లాడు ఆశపడుతున్నాడు.</p>
                    <p>నా దగ్గర పది పాత చీరలున్నాయి. ఈ సారి స్టీలు సామాన్లు వాడు వచ్చినప్పుడు అవి ఇచ్చేసి రెండు స్టీలు కంచాలు కొంటానండి అంది. అందుకు నాన్నగారు సరేనన్నారు.</p>
                    <p>ఒక రోజు ఆ శుభదినం రానే వచ్చింది</p>
                    <p>సాయంత్రం బడి నుంచి వచ్చేను. ఇంటి అరుగు మీద ఒక ఆసామి స్టీల్ సామాన్ల బుట్టతో కూర్చున్నాడు. అమ్మ పాత చీరలు పట్టుకునుంది. స్కూల్ సంచి గదిలోకి విసిరేసి అమ్మ పక్కకి చేరేను.</p>
                    <p>అమ్మ మూడు చీరలు ఇచ్చి రెండు స్టీలు కంచాలు ఇమ్మంది. వాడు అర్ధం కాని తెలుగులో &quot;నీకు అంత రాదమ్మ&quot; అంటూ ఒక స్టీలు మూత ఇవ్వజూపేడు.</p>
                    <p>అమ్మ ఒప్పుకోలేదు. &quot;ఇస్తేఇవ్వు లేకపోతే లేదంటూ&quot; బేరమాడింది. వాడు ఇంకో నాలుగు చీరలు ఇమ్మన్నాడు.</p>
                    <p>నువ్వెవరో కొత్త వాడిలా ఉన్నావు. మాకు తెలిసిన వాడున్నాడు. వాడు 5 చీరలకే రెండు పళ్లేలు ఇస్తానన్నాడు వాడికే ఇస్తాను అంటూ లేచిపోయింది.</p>
                    <p>వాడు &quot;అమ్మ! &quot;మీకు అంత కోపం అయితే ఎలాగమ్మా? &quot;మీది పది చీరలు ఇచ్చేయండి&quot; &#x27;రెండు పళ్లేలు తీసుకోండి&#x27; అంటూ మళ్లీ కూర్చుబెట్టేడు.</p>
                    <p>అమ్మ వాడితో చాలాసేపు బేరమాడి మొత్తానికి పది చీరలు ఇచ్చి రెండు స్టీలు కంచాలు,రెండు స్టీలు గ్లాసులు కొంది.</p>
                    <p>ఆ రాత్రి కొత్త స్టీలు కంచాల్లో అన్నయ్యకు, నాకు భోజనం. మజ్జిగన్నం తిన్న తరువాత అమ్మ బుగ్గ మీద ముద్దు పెట్టేను కృతజ్ఞతగా. ఛీ! &quot;ఎంగిలి&quot; అంటూ మురిపెంగా నన్ను దగ్గరకు తీసుకొంది అమ్మ.</p>
                    <p>కానీ ఆ మర్నాడే ముంచుకొచ్చింది అసలు విపత్తు.</p>
                    <p>అంట్లు తోమే చిన్నమ్మ పరిగెత్తుకుంటూ వచ్చింది. &quot;అమ్మగారు! నిన్న మీరు 
తీసుకున్న స్టీలు కంచాలు మోసమమ్మా!. తోమితే పూతంత ఊడి వచ్చేసింది. అవి పూత పోసిన ఇనప కంచాలమ్మ అంది.</p>
                    <p>నాకు అర్ధం కాలేదు గానీ ఏడుపొచ్చేసింది.</p>
                    <p>కొంచం పెద్దయ్యాక తెలిసింది ఆ స్టీలు సామాన్లవాడు మర్నాడు 
తెల్లవారుఝామునే మొదటిబస్ కే
ఊరి నుంచి వుడాయించేడని.</p>
                    <p>స్వస్తి
రవి కావూరు</p>
                    <p>(చిన్ననాటి సంఘటన గుర్తు చేసిన తమ్ముడు శేఖర్ కావూరుకు కృతజ్ఞతలతో)</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>