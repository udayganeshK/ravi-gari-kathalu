<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>సుబ్బారావు! &quot;నువ్వు పార్టీ  ఇవ్వాలయ్యా అన్నాడు&quot; ఆఫీసు సూపరింటెండెంట్ పద్మనాభరావు.</title>
    <meta name="description" content="శీర్షిక మాది. కథ/ కవిత మీది. 
 
 స్థితప్రజ్ఞత">
    <meta property="og:title" content="సుబ్బారావు! &quot;నువ్వు పార్టీ  ఇవ్వాలయ్యా అన్నాడు&quot; ఆఫీసు సూపరింటెండెంట్ పద్మనాభరావు.">
    <meta property="og:description" content="శీర్షిక మాది. కథ/ కవిత మీది. 
 
 స్థితప్రజ్ఞత">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">సుబ్బారావు! &quot;నువ్వు పార్టీ  ఇవ్వాలయ్యా అన్నాడు&quot; ఆఫీసు సూపరింటెండెంట్ పద్మనాభరావు.</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>శీర్షిక మాది. కథ/ కవిత మీది. 
 
 స్థితప్రజ్ఞత</p>
                    <p>సుబ్బారావు! &quot;నువ్వు పార్టీ ఇవ్వాలయ్యా అన్నాడు&quot; ఆఫీసు సూపరింటెండెంట్ పద్మనాభరావు.</p>
                    <p>అవును! &quot;పార్టీ ఇవ్వాలి&quot; అంటూ గొడవ మొదలెట్టేరు, కృష్ణవేణి, సూర్యకళ, రాధమణి, సురేష్, వెంకట్రాజు వగైరాలు.వాళ్ళంతా ఒక సెక్షన్లో పనిచేసే సిబ్బంది.
 
&quot;అలాగే సార్! ఎలాగు మీరంతా పెళ్లికి వస్తారు కదా! అక్కడ మంచి విందు భోజనం పెడతాను&quot; అన్నాడు సుబ్బారావు.</p>
                    <p>అది నువ్వు ఇచ్చినట్లు ఎలా అవుతుంది? అది ఆడ పెళ్లి వారి భోజనం. పెళ్లయిన తరువాత మీ ఇంటికి భోజనానికి వస్తామన్నారు ఆడవాళ్ళంతా ముక్త కంఠంతో.</p>
                    <p>పెళ్లయిన వారం రోజులకి సెక్షన్ సిబ్బందిని భోజనానికి పిలిచేడు సుబ్బారావు. కొత్త పెళ్లి కూతురు సుబ్బలక్ష్మి, అత్తగారి సూచనల ప్రకారం మంచి భోజనం పెట్టింది.</p>
                    <p>మర్నాడు పద్మనాభారావు, సుబ్బారావుని పిలిచి &quot;నిన్న మంచి భోజనం చేసేం&quot; సుబ్బారావు! నువ్వు, నీ భార్య, మీ అమ్మ నాన్న అంత కలిసి ఉంటున్నారు కదా! ముందు ముందు, అత్తాకోడళ్ల మధ్య సఖ్యత కలకాలం నిలచి వుండలంటే, నువ్వు మీ అమ్మని, నీ భార్యని ఎంతో జాగ్రత్తగా,నిగ్రహించుకుంటూ రావాలోయ్! అలా అయితేనే మీరందరూ హాయిగా ఉంటారు సుమా! అన్నాడు అభిమానంగా.</p>
                    <p>&quot;అవునా సార్! అది ఎలాగో &#x27;మీరే చెప్పండి&#x27; అన్నాడు సుబ్బారావు.</p>
                    <p>&quot;తానొవ్వక ఇతరులను నొప్పింపక అన్నట్టుగా ఉండాలి సుబ్బారావు!&#x27;
ఇంట్లో మగవాడికి-- కన్నతల్లి, కట్టుకున్న భార్య ఇద్దరు రెండు కళ్ళ వంటి వారు. 
అందులో ఏ కన్ను ముఖ్యం అంటే సమాధానమేముంటుంది చెప్పు? 
&quot; రెండు కళ్ళు ముఖ్యమే&quot; అన్నట్లు, &quot;ఇద్దరూ సమానమే&quot;.</p>
                    <p>&quot;మీ ఆవిడ గురించి,మీ అమ్మ ఫిర్యాదు చేసిందనుకో&quot;, ఆమె ఎదురుగా నీ భార్యని వెనకేసుకురాకు, ఆమెను నెమ్మదిగా సమాధానపరచు. కొడుకు తను చెప్పిన మాట అర్థం చేసుకుంటునాడని,తల్లి భావిస్తే సగం సమస్య తగ్గినట్లే.</p>
                    <p>అదే నీ భార్య, నీ తల్లి మీద ఫిర్యాదు చేస్తే,
ఆమెతో, తల్లి పెద్ద వయస్కురాలని, ఆమెకు తాను నచ్చచెప్తానని, నీకు, నేను తోడని, ఆమెకు భరోసా కలిగించు, అక్కడ సగం సమస్య తగ్గినట్లే.</p>
                    <p>ఇద్దరినీ సమానంగా చూడు. ఆఫీసుకు వెళ్లే ముందు, ఇంట్లో అమ్మకు చెప్పు, గేట్ దగ్గర భార్యకు చెప్పు. ఇది లౌక్యం అను, లేకపోతే ఏ ఎండకు ఆ గొడుగు పట్టడం అనుకో ! ఏమైనాగాని గుర్తు పెట్టుకో. ఇవన్నీ 
చిన్న చిన్న చిట్కాలయ్యా. బాగా పనికొస్తాయి! నేను ఇలాగే మా ఇంట్లో నెట్టుకొస్తున్నా అన్నాడు పద్మనాభరావు నవ్వుతూ.</p>
                    <p>&quot;థాంక్ యు సర్&quot; మంచి సలహా ఇచ్చేరు. పాటిస్తాను అన్నాడు సుబ్బారావు.</p>
                    <p>అలా పద్మనాభరావు గారు ఇచ్చిన సలహానీ నలబై ఏళ్లు తూ....చ తప్పకుండా పాటించేడు సుబ్బారావు.</p>
                    <p>ఒక నాటి సాయంత్రం సుబ్బారావు తల్లి, 
&quot; ఒరే సుబ్బి&quot; నేను అనకూడదుగాని నువ్వు &quot;స్థితప్రజ్ఞుడువిరా&quot; నా మాట ఏనాడూ కాదనలేదు . సుబ్బలక్ష్మిని ఏనాడూ ఒక మాట అనలేదు. నువ్వు ఏనాడు సహనం కోల్పోయింది లేదు. ఎంత బాగా చూసుకుంటునావు రా! ఈ వయసులో నాకెంత ప్రశాంతంగా ఉందిరా అంది.</p>
                    <p>ఆ రోజు రాత్రే ఆమె శివైక్యం చెందింది.</p>
                    <p>తల్లి దగ్గర కూచుని,నేను స్థితప్రజ్ఞత కలవాడిని కానమ్మ.. నేను ఏ ఎండకు ఆ గొడుగు పట్టేనేమో? అని మనసులో రోదించేడు సుబ్బారావు.</p>
                    <p>స్వస్తి</p>
                    <p>KVS RAVI….</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>