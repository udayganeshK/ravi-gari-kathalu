<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>మాధవ్ - రవి గరి కథలు</title>
    <meta name="description" content="కథ వల్లరి- 6">
    <meta property="og:title" content="మాధవ్ - రవి గరి కథలు">
    <meta property="og:description" content="కథ వల్లరి- 6">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి గరి కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">మాధవ్</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>కథ వల్లరి- 6</p>
                    <p>మాధవ, వైజాగ్ విమానాశ్రయం చేరుకునేసరికి సాయంత్రం ఆరయింది. రేవతి ఫ్లయిట్ రాత్రి 7.30కి. ఇంకా గంటన్నర టైమ్ వుంది. విజిటర్స్ లాంజ్లో ఓ కుర్చీ ఎంచుకొని అందులో కూర్చున్నాడు మాధవ.
ప్రయాణికులను గమనిస్తూ, ఆలోచనల్లోకి జారుకున్నాడు మాధవ.</p>
                    <p>30 ఏళ్ల క్రిందటి గతం, సినిమా రీలుగా గిర్రున తిరగడం మొదలయ్యింది మాధవకి.</p>
                    <p>అప్పటికి తనకి 10 ఏళ్లు.</p>
                    <p>భద్రం మామయ్య అప్పుడే అమెరికా వెళ్ళిన రోజులు. అమెరికాలో ఉద్యోగ అవకాశం రావడంతో అప్పటికే పెళ్లయి ఇద్దరు పిల్లలతో వున్న మావయ్య, అక్కడ తాను కుదురుకునే దాకా, అత్తయ్య జానకిని,పెద్ద కూతురు రేవతిని,రేవతి తమ్ముడు సుబ్రమణ్యాన్ని తన తాత గారింట్లో వదలి వెళ్ళేడు. రేవతికి అప్పుడు 8 ఏళ్లు. మూడవ తరగతి చదువుతూ వుండేది. నల్లటి కాటుక కళ్ళు, పొడవాటి జడతో కలివిడిగా తిరిగేది రేవతి.</p>
                    <p>తన చిన్నతనంలో ఇంట్లో సుబ్బమ్మగారు అనే మామ్మ గారు ఉండేది. ఆవిడ భద్రం మావయ్యకి పినతల్లి. చిన్నతనంలోనే భద్రం మామయ్య తల్లి చనిపోవడంతో, సుబ్బమ్మ గారే భద్రం మామయ్యని సొంత కొడుకులా పెంచుకుంది. అందుకే ఆవిడంటే భద్రం మావయ్యకి ఎక్కడ లేని, ప్రేమ గౌరవం. ఆమె మాట జవదాటే వాడు కాదు.</p>
                    <p>తన తండ్రికి పెద్ద చదువు లేదు కానీ, మంచి వ్యవసాయదారుడు.ఆ రోజుల్లోనే శాస్త్రీయ పద్దతుల్లో వ్యవసాయం చేసి, మంచి దిగుబడి రాబట్టేవాడు. తండ్రితో పాటు తను కూడా పొలాల్లోకి వెళ్లి నూతన వ్యవసాయ పద్ధతుల గురించి తెలుసుకునే వాడు.అందుకే తనకి వ్యవసాయం అంటే ఇష్టం ఏర్పడి ఏంఎస్సీ అగ్రికల్చర్లో చేరి తండ్రి వారసత్వాన్ని అందుకున్నాడు. అందుకే ఈ రోజు ఆదర్శ రైతుగా గుర్తింపు పొందేడు. తన కట్టు బొట్టు అంత ఒక రైతులాగే అలవాటు చేసుకున్నాడు.</p>
                    <p>భద్రం మామయ్య తన కుటుంబాన్ని,అమెరికా తీసుకెళ్లడానికి ఇండియా వచ్చేడు. సుబ్బమ్మ గారు ఒరే భద్రం! &quot;నువ్వు మళ్ళీ ఎప్పుడు తిరిగి వస్తావో,&quot; &quot;నువ్వు వచ్చే సమయానికి నేను వుంటానో పోతానో&quot; నీ ఇంట్లో శుభకార్యాలు నేను చూడగలనో లేనో, నీ కూతుర్ని, మాధవకి ముడి పెట్టేయరా, నేను చూసి సంతోషిస్తాను అంటూ భద్రం మామయ్య దగ్గర కన్నీళ్లు పెట్టుకుంది.</p>
                    <p>భద్రం మామయ్య &#x27; ఎందుకు పిన్ని అలా అంటావు&#x27;?. మళ్ళీ వస్తూ వెళుతుంటాను కదా! వాళ్ళు ఇంకా చిన్న పిల్లలు! ఇప్పుడు అంత తొందర ఏమొచ్చింది అంటూ తప్పించుకోబోయేడు.</p>
                    <p>పెద్ద దాన్ని- నా మాట వినరా భద్రం ! ఇప్పుడు దాటిపోతే మళ్ళీ జరగదురా. ఎల్లుండి కదా నీ ప్రయాణం! రేపు బావుంది. ఆ పిల్లలిద్దరికి ముడి పెట్టేయి నాయన అంటూ సతయించింది. ఆ రోజు రాత్రి భద్రం మామయ్య, తన తండ్రి చాలా సేపు మాట్లాడుకున్నారు.</p>
                    <p>తనకి బాగా గుర్తు. భద్రం మామయ్య రేపు బయలుదేరుతాడనగ , ముందు రోజు సాయంత్రం, సుబ్బమ్మగారు పెరట్లో పూలన్నీ కోసి, రెండు దండలు కట్టింది. తనకి కొత్త బట్టలు తొడిగింది. పెళ్లి కొడుకుల తయారు చేసింది. రేవతికి పట్టు పరికిణి కుట్టించింది. రేవతి అప్పుడే బడి నుండి వచ్చింది. భుజం మించి పుస్తకాల సంచి తీయనేలేదు, భద్రం మామయ్య -రేవతిని పిలిచి &#x27;అమ్మా రేవతి! మాధవ బావ మెడలో ఈ దండ వేయి తల్లి అని పిలిచాడు. నేను వేయను అంది రేవతి. మా తల్లివి కదూ! చెప్పిన మాట వినాలి అంటూ రేవతిచేత, తనకు పెళ్లి దండ వేయించాడు భద్రం మామయ్య. రేవతి ఉక్రోషంతో ఆ రోజంతా ఏడుస్తూనే ఉంది.</p>
                    <p>సుబ్బమ్మ గారు కళ్ళు వత్తుకుంది. నా మాట అంటే నీకు ఎంత గౌరవంరా భద్రం! మాధవ-రేవతి చిలక గోరింకల్లా చక్కగా కాపురం చేసుకుంటారు, నన్ను నమ్ము అంది.</p>
                    <p>ఆ మర్నాడు కుటుంబంతో సహా వెళ్లిపోయిన భద్రం మామయ్య మరి ఇండియా తిరిగి రాలేదు. సుబ్బమ్మ గారు కాలగతిలో కాలం చేసింది..</p>
                    <p>ఇన్నాళ్ళకి భద్రం మామయ్య కూతురు రేవతి, చిన్నప్పటి నా పెళ్ళాం, ఇండియాలో అడుగుపెడుతోంది అని చిన్నగా నవ్వుకున్నాడు మాధవ.</p>
                    <p>అప్పటికే విమానం ల్యాండ్ అయ్యిందని ప్రకటన రావడంతో, పంచె, వుత్తరీయం సవరించుకుంటూ, రేవతి కోసం ఎదురు చూడసాగాడు మాధవ.</p>
                    <p>కొంత సేపటి తర్వాత, ఎత్తు చెప్పులు వేసుకొని, నీలం రంగు జీను ఫాంటు, ఎర్రటి పూల చొక్కా, 
చలువ కళ్ళద్దాలు పెట్టుకుని, లగేజ్ ట్రాలీ తోసుకుంటూ మాధవని సమీపించింది రేవతి.</p>
                    <p>హలో బావ! అంటూ షేక్ హ్యాండ్ ఇచ్చింది .</p>
                    <p>ఎన్నో ఏళ్ల తర్వాత నన్ను చూస్తున్నావు! ఎలా గుర్తు పట్టేవు నన్ను? అని విస్తుపోయి అడిగేడు మాధవ.</p>
                    <p>నాన్న చెప్తూ వుండే వాడు బావ! నువ్వు అచ్చ తెలుగు వేషధారణలో వుంటావని. నువ్వు కాక ఇంకెవరున్నారు చెప్పు ఈ ఎయిర్ పోర్ట్లో అంది రేవతి నవ్వుతూ.</p>
                    <p>కారు విశాఖపట్నం నుంచి వుద్ధనం కవిటి వైపు బయలు దేరింది. ఇక్కడి నుంచి మనం కవిటి చేరుకునేసరికి కనీసం నాలుగు గంటలు పడుతుంది. ఆకలవుతుందేమో! ఏమైనా తింటావా? అనడిగాడు మాధవ.</p>
                    <p>ఏమి వద్దు బావ. ఫ్లయిట్లో చాలా తిన్నాను ఆకలిగా లేదు. బయలు దేరదాం అంది రేవతి.</p>
                    <p>కారు సోంపేట వూరులోంచి కవిటి వైపు పరుగులు తీస్తోంది. పచ్చని పొలాలు, బారులు తీరిన కొబ్బరి చెట్ల మధ్య నుండి కారు పోసాగింది.</p>
                    <p>ప్రకృతి చాలా బావుంది బావ! అంది రేవతి.</p>
                    <p>అవును రేవతి! శ్రీకాకుళం జిల్లా ఒరిస్సా సరిహద్దుల్లో ఉండే మన కవిటి మరో కోనసీమ లాంటిది. కొబ్బరి పరిశ్రమకు ప్రసిద్ధి.ఇక్కడ చుట్టు పక్కల గ్రామాల్లో ఇదే ప్రధాన జీవనాధారం. ఈ కొబ్బరి సాగు మరింత లాభసాటిగా చేయడానికి మేమందరం ప్రయత్నం చేస్తునాము. కానీ అంతుచిక్కని కారణాలతో చాలా మంది కిడ్నీ వ్యాధితో మరణించడం ఎంతో వ్యధకు గురిచేస్తోంది. ప్రభుత్వం ఈ మధ్యనే అనేక చర్యలు తీసుకుంటోంది అన్నాడు మాధవ.</p>
                    <p>తరువాతి పది రోజులు నిముషాల్లా గడిచిపోయేయి ఇద్దరికీ. ఎంతో సన్నిహితం అయిపోయారిద్దరు . ఇంకో రెండు రోజుల్లో రేవతి అమెరికా తిరుగు ప్రయాణం.</p>
                    <p>అ రోజు చీకటి పడే వేళ,కొండ మీద వెంకటేశ్వర స్వామి గుడిలో దర్శనం చేసుకున్న తరువాత, ఇద్దరు గట్టు మీద కూచున్నారు.</p>
                    <p>రేవతి! నీతో ఒక విషయం చెప్పాలి!ఏమి అనుకోవు కదా? నీకు మన చిన్నప్పటి పెళ్లి గుర్తుందా! అప్పుడు ఏదో తెలియని చిన్నతనంలో జరిగిన విషయమే అయిన కూడ, ఇప్పుడు మనం దాన్ని నిజం చేసుకుంటే ఎలా ఉంటుంది ?అన్నాడు మాధవ.
 
నువ్వు ఇలా అడుగుతావని ముందే వూహించాడు మా నాన్న అంది రేవతి.</p>
                    <p>నీకు తెలుసు కదా బావ ! ఎంతో ఆనందంగా వుండే మా చిన్న కుటుంబం ఒక్కసారిగా ఎన్ని కుదుపులకు లోనయిందొ?</p>
                    <p>కారు ప్రమాదంలో నాన్న,అమ్మ ఒకేసారి చనిపోవడం, ఆసుపత్రిలో చివరి క్షణాల్లో నాన్న, మన చిన్ననాటి పెళ్లి గురించి చెప్పడం, మళ్ళీ ఇండియాతో అనుబంధం పెట్టుకోమని ఆర్తిగా చెప్పడమే 
ఈ సారి నా ఇండియా విజిట్ కి కారణం బావ.</p>
                    <p>నాన్న చెప్పిన మాట కాదనుకూడదనే ఉద్దేశమే నన్ను ఇక్కడికి తీసుకు వచ్చింది బావ! అంది రేవతి.</p>
                    <p>నిజం చెప్పాలంటే నాకు మన దేశం ఎంతో నచ్చింది బావ! ఇక్కడి అప్యాయతలు,అనుబంధాలు
ఎవరినైనా కట్టిపడేస్తాయి. కానీ, 20 ఏళ్లు పాటు నేను అమెరికాలో పెరిగిన వాతావరణం వేరు బావ! పుట్టుకతో భారతీయురాలిగా, నాకు మన సంస్కృతి పట్ల ఎనలేని గౌరవంవుంది, కానీ నేను అక్కడి జీవన శైలికి అలవాటు పడ్డాను బావ! నా కట్టు బొట్టు, 
నా మేనరిజమ్స్ అన్నీ, అమెరికా పరిస్థితులకు అలవాటు పడిపోయేయి.నువ్వు అన్నట్టు, నేను నిన్ను పెళ్లి చేసుకోని ఇక్కడకి వచ్చిన కూడ, ఈ వాతావరణంలో ఇమడలేను బావ! అంది రేవతి.</p>
                    <p>నాకంటూ ఒక కెరీర్ ప్లాన్ వుంది బావ.. నేను మైక్రో బయాలజీలో పోస్ట్ గ్రాడ్యుయేషన్ చేసేను. గత రెండు సంవత్సరాలుగా ఒక పేరున్న పరిశోధన సంస్థలో రీసెర్చ్ సహాయకురాలిగా పనిచేస్తున్నాను.మానవాళి పై దాడి చేసే అంటు వ్యాధులపై, మా పరిశోధన సంస్థ ఎంతో కృషి చేస్తోంది. ఆ సంస్థలో పని చేయడం నా పేషన్ బావ!
ఇవన్నీ వదులుకొని, నేను నిన్ను పెళ్లి చేసుకొని ఇండియా రావడం అంటే నా ప్లాన్స్ అన్నీ బుట్ట దాఖలు చేయడమే అవుతుంది. ఎవరికీ చెప్పలేదు కానీ, మా పరిశోధన సంస్థలోనే పనిచేసే అభిజిత్ బెనర్జీతో రెండేళ్లుగా డేటింగ్ చేస్తున్నాను బావ! వాళ్ళ పేరెంట్స్ కూడా అమెరికా వచ్చి స్థిరపడి పోయిన వాళ్లే. బెనర్జీ ఇక్కడ పుట్టి పెరిగిన పిల్లవాడే. నన్ను ఎంతో కేరింగా చూసుకుంటాడు. అంతా బావుంటే అతనితో జీవితం పంచుకోవాలని ఉంది బావ! అన్నది రేవతి.</p>
                    <p>ఒకింత నిరాశ చెందిన మాధవ ఇలా అన్నాడు. &quot;నిజమే రేవతి&quot; నీకంటూ ఒక భవిష్యత్ ఉండాలి! వుంది కూడా. నేనేదో సెంటిమెంటల్ ఫూల్లా అడిగేసాను. అయిన తెలిసి తెలియని చిన్నతనంలో పెద్దవాళ్ల మనసు బాధ పెట్టకుండా పెళ్లి చేసేద్దాం అనుకున్నారు మన తల్లిదండ్రులు . కానీ వాళ్ళు ఆ సమయంలో ఆలోచించి ఉండరు ఆ పిల్లలకు వాళ్ల భవిష్యత్తు నిర్ణయించుకునే అధికారం వాళ్ళకే ఉందని!</p>
                    <p>ఏని వేస్! నో రిగ్రెట్స్ రేవతి. నిజానికి నీ మీద గౌరవం పెరిగింది నాకు . నీకు,నీ కాబోయే భర్త బెనర్జీకి ముందుగానే మనఃపూర్వక అభినందనలు. హాయిగా వుండండి. నీ పెళ్ళికి అంత దూరం రాలేను గాని, పెళ్ళయిన తరువాత ఇండియా రండి. మీకు మంచి అతిథ్యం ఇస్తాను అన్నాడు మాధవ.</p>
                    <p>థాంక్స్ బావ. చాలా చక్కగా అర్థం చేసుకున్నావు. నీలాంటి అభిమానించే వారు ఉండగా ఇండియాతో నా అనుబంధం ఎప్పటికీ వదులుకోను బావ అంది రేవతి ఉద్వేగంగా. గుడిలో రాత్రి దీపం వెలిగింది.</p>
                    <p>స్వస్తి</p>
                    <p>KVS RAVI ….</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి గరి కథలు. అన్ని హక్కులు సురక్షితం.</p>
        </div>
    </footer>
</body>
</html>