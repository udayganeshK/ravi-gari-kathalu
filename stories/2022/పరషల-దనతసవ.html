<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>పురుషుల దినోత్సవం - రవి కావూరు కథలు</title>
    <meta name="description" content="నేడు అంతర్జాతీయ పురుషుల దినోత్సవం
సందర్బంగా.">
    <meta property="og:title" content="పురుషుల దినోత్సవం - రవి కావూరు కథలు">
    <meta property="og:description" content="నేడు అంతర్జాతీయ పురుషుల దినోత్సవం
సందర్బంగా.">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">పురుషుల దినోత్సవం</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">family</span> <span class="tag">travel</span> <span class="tag">kids</span> <span class="tag">short</span>
                        </div>
                    </div>
                </header>
                
                <div class="story-body">
                    <p>నేడు అంతర్జాతీయ పురుషుల దినోత్సవం
సందర్బంగా.</p>
                    <p>ఒకనాటి మగాడు</p>
                    <p>50-60 క్రితం మగపిల్లలు పెరిగిన పరిస్థితి ఒకలా ఉండేది.</p>
                    <p>మగవాడు ఎలా ఉండాలో చిన్నప్పటి నుంచి నూరి పోసేవారు.</p>
                    <p>&quot;మగాడన్నాక బాగా చదువుకోవాలి&quot; , &quot;మంచి వుద్యోగం తెచ్చుకోవాలి&quot;, 
&quot;బాగా డబ్బులు సంపాదించాలి&quot;, &quot;తల్లితండ్రులని కంటికి రెప్పలా చూసుకోవాలి&quot; 
&quot;అక్క చెళ్లెలను అదరించాలి&quot;, 
తనకంటే &quot;చిన్నవాళ్ళు ఎదగడానికి త్యాగాలు చేయాలి&quot;
&quot;బావగార్లు ఎలాంటి వాళ్ళైన కూడా వాళ్ళని మర్యాదగా చూసుకోవాలి&quot;
&quot;బావమరుదులను సొంత తమ్ముళ్లతో సమానంగా చూసుకోవాలి&quot;</p>
                    <p>ఇవేవి పాటించలేని మగాడిని
చేతగాని వాడనో, ఇంకేదో - ఇంకేదో అనో ముద్ర వేసేస్తుంది సమాజం.</p>
                    <p>అందుకనే సర్దుకుపోవడం చిన్నప్పటి నుంచే అలవాటు చేసుకునేవాడు మగాడు.</p>
                    <p>ఈ సర్దుబాటుతనం మొదట ఇంట్లో అమ్మా నాన్నలతోనే మొదలైపోయేది. ఇంటికి పెద్ద కొడుకుగా పుడితే ఆ మగాడు సర్దుబాటు చేసుకోవలసిన విషయాల జాబితా పెద్దదే మరి.</p>
                    <p>కబడ్డీ ఆటకెళ్లిన కుర్రాడిని, ఆ దుడుకు ఆటలెందుకురా నీకు? దెబ్బలు తగిలించుకోవడానికా అనేవారు.
ఆ దెబ్బతో నచ్చిన ఆటను వదిలేసి
ఇష్టం లేని మరో ఆటతో సర్దుకుపోయేవాడు ఆనాటి మగాడు.</p>
                    <p>కొంచం పెద్దయ్యాక, ఏ స్నేహితుడితోనో సినిమాకి వెళ్దాం అనుకుంటే 
&quot;నీ వెనకాల తమ్ముడు చెల్లి వున్నారు&quot; &quot;సినిమాలంటూ నువ్వు బయలుదేరుతే&quot; వాళ్ళు కూడా నీలాగే తయారవ్వరా, సినిమాలు గినిమాలు జాంతా నై,అంటూ హూంకరించేవారు. స్నేహితుడు చెప్పిన సినిమా కథనే విని సర్దిపుచ్చుకునేవాడు
ఆ మగాడు.</p>
                    <p>పెద్ద చదువులు చదవాలని ఉన్నా,
ఏ టైపో షార్ట్ హాండో నేర్చుకొని నాలుగు రాళ్లు సంపాదించమనేవారు. అదే చేసి సర్దుకుపోయేవాడు ఆనాటి మగాడు.</p>
                    <p>యవ్వన దశలో ఎ అమ్మాయినో ఇష్టపడితే, &#x27;నీ తరవాత వాళ్ళు ఇంకా అంది రాలేదు&#x27; &quot;నీ పెళ్లి మీద మాకు చాలా అశలున్నాయి&quot; &#x27;నీ దారి నువ్వు చూసుకొని&#x27; మమ్మల్ని దగా చేస్తావా అనే తల్లితండ్రుల సెంటిమెంటు మాటలకి ఎదురు చెప్పలేక, తనతో నడిచివస్తానన్న నెచ్చలికి మొహం చాటేసి ఇంట్లో వాళ్ళు చూపిన ఆడపిల్ల వేలు పట్టుకొని సర్దుబాటుచేసుకున్నాడు ఆ నాటి మగాడు.</p>
                    <p>కొత్తగా పెళ్ళయిన జంటకి ఎన్నో సరదాలుంటాయి. చాలిచాలని ఇల్లు, ఎదిగిన తమ్ముళ్ళు, చెల్లెళ్ల మధ్య, పెద్దగా ఏ ముచ్చట్లు తీరకుండానే, ,&quot;ఈ వారం సినిమా కుదరదు&quot; &#x27;అమ్మ గుడికెళదాం&quot; అంటోంది మరో వారం వెళ్దాం అంటూ కట్టుకున్న ఇల్లాలికి సర్దిచెప్పేడు ఆ నాటి మగాడు.</p>
                    <p>పిల్లలు పుట్టుకొచ్చిన కాలంలో, వాళ్ల చదువులకి, పుస్తకాలికి, బట్టలకి అయ్యే ఖర్చులు భార్య గుర్తుచేస్తుంటే, డొక్కు స్కూటర్ బదులు, కొత్తది కొందామన్న కోరికను పక్కన పెట్టి ఆ లోను డబ్బులుతో స్కూల్ ఫీజు కట్టలేదని అలిగే పిల్లలతో సర్దుబాటు చేసుకున్నాడు ఆ నాటి మగాడు.</p>
                    <p>ఈ లోపల పెద్దవాళ్ళ ఆరోగ్య సమస్యలు, పురుళ్ళు, పుణ్యాలు పేరిట జరిగే ఖర్చులకు దాచిపెట్టుకున కొద్దో గొప్పో సొమ్ము ఖర్చైపోతే,ఇష్టం లేకపోయినా అవతలి వాడి దగ్గర రెండు రూపాయల వడ్డీకి అప్పు తెచ్చి అయిన వాళ్ళతో మాట రాకుండా సర్దుబాటు చేసుకున్నాడు ఆ నాటి మగాడు.</p>
                    <p>రిటైర్మెంట్ సమయానికి భార్య మాటను కొట్టేయలేక వేలు పోసి నగ కొన్నాడు గాని తనకు 1000 రూపాయల ప్యాంటు షర్ట్ చాలు కదా అనుకుంటు సర్దుబాటు చేసుకున్నాడు ఆ నాటి మగాడు.</p>
                    <p>జీవన సంధ్యలో,జీవిత సహచారిణి ముందే వెళ్ళిపోతే, ఇంకోళ్ళ మీద 
ఆధారపడలేక మౌనంగానే జీవిత ప్రయాణం ముగించడానికి సిద్ధపడ్డాడు
ఆనాటి మగాడు.</p>
                    <p>ఇది ఒక తరం మగవారి పరిస్థితి.
నేటి తరపు యువకులు ఇంకో రకమైన సర్దుబాటు జీవితం గడుపుతూ ఉండవచ్చు.</p>
                    <p>చూస్తే మగాడి పరిస్థితి అప్పటికి ఇప్పటికి పెద్ద తేడాలేదనిపిస్తోంది.</p>
                    <p>స్వస్తి..
రవి కావూరు.</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>