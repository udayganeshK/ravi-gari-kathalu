<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>ప్రేమ్ బాబు ఫైనల్</title>
    <meta name="description" content="# నేను సైతం కథా రచనకు_15">
    <meta property="og:title" content="ప్రేమ్ బాబు ఫైనల్">
    <meta property="og:description" content="# నేను సైతం కథా రచనకు_15">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">ప్రేమ్ బాబు ఫైనల్</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">long</span>
                        </div>
                    </div>
                </header>
                
                <div class="story-body">
                    <p># నేను సైతం కథా రచనకు_15</p>
                    <p>ప్రేమ్ బాబు</p>
                    <p>ఉదయం 5.00 గంటలు.</p>
                    <p>రామాపురం వూరి చివర కళ్ళాలలో రామునాయుడు ఇల్లు</p>
                    <p>రామునాయుడు ఇంటి తలుపు తెరుచుకొంది.భార్య సీతమ్మ ఇంటి ముందు కళ్లపు జల్లటానికి తడిక తోసుకొని బయటకు వచ్చింది.</p>
                    <p>చలికాలపు చీకట్లు ఇంకా తొలగిపోలేదు. పంచాయితీ వాళ్ళ వీధిదీపపు కాంతి తగ్గిపోయి రేపో మాపో అన్నట్టుగా ఉంది.</p>
                    <p>అలవాటయిన ప్రదేశంలో, వెలుతుర్తో సంబంధం లేకుండా బర బరా వాకిలి చిమ్ముతున్న సీతమ్మకి, చీపురుకు ఏదో అడ్డుపడినట్లు అనిపించింది.</p>
                    <p>ఇంటి మీద నుంచి, పొలాలకి పోయేవాళ్ళు ఏమైన పడేసివుంటారేమో అనుకుంటూ బలంగా చీపురుతో నెట్టడానికి ప్రయత్నం చేసింది సీతమ్మ.</p>
                    <p>చీపురు ముందుకు కదల్లేదు సరికదా, సీతమ్మ కాళ్ళకి ఏదో అడ్డుపడింది. సీతమ్మ గుడ్డి వెలుతురులో మొహానికి చెయ్యి అడ్డుపెట్టుకొని తొంగి చూసింది.
 
ఎవరో మనిషి బోర్లా పడిపోయున్నాడు.
ఎవరు చెప్మా అంటూ కిందకి చూసిన సీతమ్మకు ఒంటినిండా రక్తంతో పడిఉన్న ఒక కుర్రాడిని చూసింది. ఒక్క గావు కేక పెట్టి ఇంట్లోకి పరిగెట్టింది.</p>
                    <p>మామ! లెగు మామ!&quot; మన ఇంటి ముందు ఏదో శవం. తొందరగా లేచి చూడు అంటూ రామునాయుడుని కుదిపేసింది సీతమ్మ.</p>
                    <p>కళ్ళు నులుముకుంటూ లేచిన రామునాయుడికి,సీతమ్మ మొహం చూసి ఏదో జరగరానిది జరిగి ఉంటుందనిపించి, దిగ్గున మంచం మీంచి లేచి ఇంటి బయటకు పరిగెత్తాడు.</p>
                    <p>అప్పటికే పరుచుకుంటున్న వెలుగు రేఖలతో రామునాయుడికి అంతా స్పష్టంగా కనబడింది.బోర్లా పడి ఉన్న వాడు సుమారు 17 సంవత్సరాల కుర్రాడు.</p>
                    <p>ఒంటినిండా గాయాలతో, అక్కడక్కడ రక్తపు మరకల చొక్కాతో, అచేతనంగా పడిఉన్నాడు.</p>
                    <p>రామునాయుడు తొందరగా ఆలోచించసాగాడు. ఎవరీ కుర్రాడు?
ఈ ఊరు వాడు కాదులా ఉందే? ఆలోచిస్తూ బోర్లా పడివున్న ఆ శరీరాన్ని తిరగేశాడు.</p>
                    <p>ముఖం గుర్తుపట్టలేనట్టుగా వుంది.</p>
                    <p>రామునాయుడు వెనకాతలే వచ్చిన సీతమ్మ, ఏడుపు లంకించుకుంది.&quot; ఓరి దేముడో ఉదయాన్నే ఇటువంటి ఘోరం చూసేనేటి నాయనో&quot;అంటూ శోకాలు పెట్టసాగింది.</p>
                    <p>తల్లి శోకాలు పెట్టడ్డం విన్న, సీతమ్మ పెద్ద కూతురు రంగమ్మ, కొడుకు శీనుబాబు 
ఎం జరిగిందో అనుకుంటూ బయటికి పరిగెత్తుకుంటూ వచ్చారు.
……...
ఆ కుటుంబ సభ్యులందరి మధ్య శవం. దిగ్భ్రాంతితో, భయంతో, ఆందోళనతో, దిక్కుతోచక ఒకరివంక ఒకరు కంగారుగా చూసుకుంటూ, నోట మాట రాక వణికిపోతూ ఆ శవం చుట్టూ నిలుచున్నారు వారంతా.</p>
                    <p>ఆ శవం ఎవరిది!? 
ఎవరు చంపారు!?
అక్కడికెలా వచ్చింది!?
చనిపోయిన ఆ వ్యక్తితో వాళ్ళకు ఏ సంబంధం ఉంది!?
…………</p>
                    <p>కొడుకు శీనుబాబు జోరుగా ఆలోచించసాగాడు. శీనుబాబు దృష్టి శవం కుడి చేతి మీద పడింది. చిన్న అక్షరాలతో &quot;అమ్మ&quot; అని పొడిపించుకున్న పచ్చబొట్టు.</p>
                    <p>శీనుబాబుకి ఏదో గుర్తుకు వచ్చింది.
ఆ!కిందటి నెల గోవిందపురంలో, అప్పలనాయుడు మామ కొడుకు,ప్రేమ్ బాబు చూపించిన పచ్చ బొట్టు.</p>
                    <p>ఏంరా ప్రేమ్! &quot;బోలెడు డిజైన్లు ఉన్నాయి&quot; కదా?ఎందుకు వేసుకోలేదు?అని అడిగితే, &quot;నా ఇష్టంరా&quot; మా అమ్మంటే నాకు ఇష్టం అందుకనే మా అమ్మ పేరు వేయించుకున్నాను అన్నాడు ప్రేమ్ బాబు కొంచెం గీరగా.</p>
                    <p>ఏంటో? &quot;ఈ ప్రేమ్ గాడు పెద్ద తేడా గాడు&quot; వీడికి ఏం చెప్పినా ఎక్కదు అనుకుంటూ, అక్కడితో సంభాషణ ఆపేసిన విషయం గుర్తుకొచ్చింది 14 ఏళ్ల శ్రీనుబాబుకి.</p>
                    <p>వాడికి ఒక్కసారిగా ఒళ్ళు వణికిపోయింది వాడు నెమ్మదిగా అక్క దగ్గరికి వెళ్లి,
 అక్క! &quot;ఆ చేతి మీద పచ్చబొట్టు చూసావా&quot;? అది ప్రేమ్ బాబుగాడు పొడిపించుకున్న పచ్చబొట్టు. ఈడు ప్రేమ్ బాబే అయి ఉంటాడు అంటూ చెవిలో చెప్పాడు.</p>
                    <p>15 ఏళ్ల రంగమ్మ ఉలిక్కిపడింది. 
ప్రేమ్ బాబుగాడి వంకర చూపులు తనకి బాగా తెలుసు.బంధువైన కూడా వాడి వైపు చూడాలన్నా, మాట్లాడాలన్నా చాలా ఇబ్బందిగా ఉంటుంది.ఎదురుగా పడివున్న శవం కళ్ళ వైపు చూసింది. మొహం గుర్తు పట్టలేనంతగా ఉన్నా అవి ప్రేమ్ బాబుగాడి కళ్ళే.</p>
                    <p>వెంటనే నాన్న రామునాయుడుతో చెప్పింది.</p>
                    <p>శీనుబాబు కూడా &quot;అయ్యా&quot; ఈ బాడీ ప్రేమ్ బాబుగాడిదే అయిఉంటుంది. నాకు ఆ పచ్చబొట్టు బాగా గుర్తు.</p>
                    <p>పిల్లల మాటలు విన్న రాము నాయుడు ఉలిక్కి పడ్డాడు. ఈ కుర్రాడు నిజంగానే తన బావ అప్పలనాయుడు కొడుకు ప్రేమ్ బాబేనా!</p>
                    <p>&quot;ఆడు సిగ్గరి&quot; &quot;ఎవరితోని మాట్లాడడు&quot; &quot;కలవడు&quot; అనేవాడే బావ? ఇక్కడికి ఎందుకు వచ్చాడు.?శవమై పోయేడే! ఎంత ఘోరం!</p>
                    <p>ఇది తెలిస్తే చెల్లి, &#x27;గౌరమ్మ బతికుంటదా’? 
ఇప్పుడు ఏంటి దారి? ఈ విషయం బావకి ఎలా చెప్పడం? ఇప్పుడు ఏం చేయాలి? అనే సందేహంలో పడిపోయాడు రామునాయుడు.</p>
                    <p>&quot;ఒరే శీను బాబు&quot; టీవీ కాడ నా సెల్ఫోన్ ఉంటది పట్రా అంటూ ఫోన్ తెచ్చిన తరువాత గ్రామ తలయారీ వెంకన్నకి ఫోన్ కొట్టేడు.అతనికి జరిగిందంతా చెప్పేడు.</p>
                    <p>&quot;ఉదయాన్నే మర్డర్ కేసా&quot; నాయుడు గొరు&quot; మీరు శవాన్ని కదపకండి. పోలీసోళ్లకి, మా వి ఆర్ ఓ గారికి ఇప్పుడే చెబుతానని ఫోన్ పెట్టేసాడు తలయారి వెంకన్న.</p>
                    <p>మరో గంట సేపటికి పోలీసు జీపు దుమ్ము రేపుకుంటూ రామునాయుడు ఇంటి ముందు ఆగింది.</p>
                    <p>రామునాయుడు ఇంటి ముందు &quot;శవం&quot; వార్త శరవేగంగా వూర్లోకి పాకిపోయింది. ఊర్లో జనమంతా రామునాయుడు 
ఇంటి ముందు గుమికూడి రకరకాలుగా మాట్లాడుకోసాగారు.</p>
                    <p>ఈ లోగా ఎక్కడి నుంచి వచ్చాడో
ఒకటే కాలున్న సూరిగాడు, &quot;లెగండి లెగండి&quot;ఇన్స్పెక్టర్ గారు వచ్చారు, అందరూ &quot;అడ్డు లెగండి&quot; అంటూ హడావుడి చేశాడు. వాడు పోలీస్ మనిషి. ఊర్లో విషయాలన్నీ పోలీసులకి చేరవేస్తూ ఉంటాడు.</p>
                    <p>ట్రైనింగ్ పూర్తి చేసుకొని ఆర్నెల్లు క్రితమే సబ్ ఇన్స్పెక్టర్గా జాయిన్ అయిన జయలక్ష్మి, చేతిలో లాఠీతో అధికార హోదా వుట్టిపడుతుండగ జీపులోంచి దిగింది.</p>
                    <p>చార్జి తీసుకున్న తర్వాత,తన పరిధిలో ఇదే మొదటి మర్డర్ కేసు. ట్రైనింగ్ లో మర్డర్ కేసులు సాల్వ్ చేయడం చాలా ఇంట్రెస్టింగ్ గా ఉంటుందని సీనియర్స్ చెప్పగా వింది.</p>
                    <p>శవాన్ని, నేర స్థలాన్ని పరిశీలించిన తరువాత, ముందు సీతమ్మ, తర్వాత రామునాయుడు జరిగినదంత
సబ్ఇన్సపెక్టర్ జయలక్ష్మికి చెప్పారు.</p>
                    <p>అంతా విన్న జయలక్ష్మి, కానిస్టేబుల్
304తో మీరు అవసరమైన వివరాలు, సాక్షాలు, స్టేట్మెట్లు తీసుకోండి అంటూ ఆదేశించింది. పోలీసులు అలవాటయిన వాళ్ల పని మొదలెట్టారు.</p>
                    <p>కొంత సేపు పోయాక ఒక కానిస్టేబుల్ &quot;మేడం! శవం వెనక జేబులో ఒక దువ్వెన,నలిగిపోయిన పది రూపాయల నోట్లు ఐదు దొరికాయ్ అంటూ జయలక్ష్మికి చూపించాడు.</p>
                    <p>వెంట తెచ్చిన పాలిథిన్ కవర్లో అవన్నీ జార విడచమంది జయలక్ష్మి, వేలిముద్రలు చెరిగిపోకుండా జాగ్రత్త పడుతూ.</p>
                    <p>వైర్లెస్ సెట్లో సర్కిల్ ఇన్స్పెక్టర్ దామోదరరావుకి జరిగిందంతా చెప్పింది జయలక్ష్మి. &quot;మృతుడి వివరాలు తెలిసాయి&quot; సార్! మృతుడి పేరు ప్రేమ్ బాబు. గోవిందపురం వాడు.</p>
                    <p>బాడీ మీద ఉన్న గాయాలు చూస్తే ఎవరో అతన్ని బాగా గాయపరిచేరు. మృతుడు కొనఊపిరితో ఇక్కడికి వచ్చి పడిపోయి గాయాల తీవ్రతకు చనిపోయి ఉంటాడని అనుకుంటున్నాను అంటూ గడ గడ చెప్పేసింది.</p>
                    <p>పెద్దగా నవ్వేసిన దామోదర్రావు &quot;ఏంటమ్మా&quot; మొదటి మర్డర్ కేస్ చూసిన రెండు గంటల్లోనే ఇన్ని వివరాలు చెప్పేస్తున్నావ్.</p>
                    <p>ఇప్పుడు హాత్యకు కారణం ఏమిటో తెలుసుకో అదే ముఖ్యం అంటూ,
నేను అటువైపే వస్తున్నాను. నేను చూసిన తర్వాత, శవాన్ని పోస్టుమార్టానికి పంపించు అంటూ ఆదేశాలు జారీ చేశాడు.</p>
                    <p>అలాగే సార్ అంటూ వైర్లెస్ సెట్ ఆఫ్ చేసింది జయలక్ష్మి.</p>
                    <p>సర్కిల్ ఇన్స్పెక్టర్ దామోదరరావు శవాన్ని చూసి వెళ్ళిన తర్వాత, జయలక్ష్మి 
&quot;304&quot;గారు, మీ పని అయిన తరువాత శవాన్ని, గోవిందపురం ప్రభుత్వ ఆసుపత్రికి పోస్టుమార్టం కోసం పంపించండి.</p>
                    <p>FIR, పోస్టుమార్టం రిక్విజిషన్, నా సంతకానికి పెట్టండి.కానిస్టేబుల్ అప్పారావుని బాడీ వెంట పంపండి అంటూ ఆదేశాలు జారీ చేసింది.</p>
                    <p>రామునాయుడు వైపు తిరిగి, చనిపోయిన కుర్రాడు మీ బావ కొడుకు అని చెప్తున్నారు కదా మరి ఆయనకు ఈ విషయo తెలియపరిచారా అనడిగింది.</p>
                    <p>రామునాయుడు&quot; అమ్మగారు, మా బావకి ఈ విషయం చెప్పేనమ్మా&quot;. ఇంకో గంటో గడియకో ఆడు ఇక్కడ ఉంటాడమ్మా అన్నాడు.</p>
                    <p>పోస్టుమార్టం అనంతరం ఆ రోజు సాయంత్రం ప్రేమ్ బాబు మృతదేహాన్ని, వాడి తల్లితండ్రులకు అప్పచెప్పిన తరువాత ప్రేమ్ బాబుకి అంతిమ సంస్కారాలు జరిగిపోయేయి.</p>
                    <p>ఆ మర్నాడే పంచాయితీ ఎన్నికల ప్రకటన రావడంతో పోలీసులు ఎన్నికల విధుల్లో పడ్డారు. ప్రేమ్ బాబు హత్యపై దర్యాప్తు మూలపడింది.
………</p>
                    <p>హత్య జరగడానికి తొమ్మిది నెలల ముందు</p>
                    <p>ముత్యంపాలెం గ్రామంలో ఒక రోజు సాయంత్రం.</p>
                    <p>ఇంటి యజమాని మూలాస్వామి పొలం పనులు ముగించుకుని, ఇంట్లోకి అడుగు పెట్టాడు.ఇల్లాలు లేని ఇల్లు అది.</p>
                    <p>15 ఏళ్ల భూలక్ష్మి, 14 ఏళ్ల ధనలక్ష్మి, 
తండ్రి వచ్చిన చప్పుడు విని బయటకు వచ్చేరు. పెద్ద కూతురు భూలక్ష్మి తండ్రికి కాళ్ళు కడుగుకోవటానికి నీళ్ళు ఇస్తే, చిన్న కూతురు తుడుచుకోవడానికి తుండు గుడ్డ ఇచ్చింది. తల్లిలేని పిల్లలు వీళ్ళ భవిష్యత్ ఎలాగా అనే బెంగ వుంది మూలాస్వామికి.</p>
                    <p>రాత్రి భోజనాలు చేసే వేళ, చిన్న కూతురు ధనలక్ష్మి, &quot;నాన్న!&quot; మా టీచర్ గారు స్మార్ట్ ఫోను కొనుక్కోమన్నారు&quot; అంతా ఆన్లైన్ క్లాసులు అంట,ఇంట్లో కూర్చునే చదువుకోవాలంట అర్జెంటుగా కొనుక్కోమన్నారు అంటూ నెమ్మదిగా చెప్పింది.</p>
                    <p>పెద్ద కూతురు భూలక్ష్మి &#x27;అవును నాన్న! &quot;మా టీచరు కూడా ఈలాగే చెప్పింది.&quot; మా క్లాసులో అప్పుడే కొందరు కొనేసుకున్నారు.సోమవారానికి కొత్త ఫోన్లు తెచ్చుకోమని టీచర్ చెప్పారు నాన్న! అంది.</p>
                    <p>ఈ ఫోన్లు గొడవేందే? &quot;చదువుకోడానికి అవి ఎందుకు&quot;? అన్నాడు మూలాస్వామి.
కూతుర్లు చెప్పడం మొదలెట్టిన చాలాసేపటికి, విషయం అర్ధం అయ్యింది మూలాస్వామికి.</p>
                    <p>మరో రెండు రోజుల తరువాత కూతుళ్లను వెంటబెట్టుకుని మండల కేంద్రమైన గోవిందపురంలో సెల్ ఫోన్ షాప్ లోకి ప్రవేశించాడు.</p>
                    <p>షాప్ ఓనరు, పిల్లలు చెప్పిందంతా విని మూలాస్వామితో &#x27;ఇప్పుడు అంతా ఆన్లైన్ క్లాసులు కదా! స్మార్ట్ ఫోన్ ఉంటే గాని గడవదు&#x27; అంటూ ఎన్ని డబ్బులు ఉన్నాయి? నీ దగ్గర అని అడిగాడు. ఐదు వేలు ఉన్నాయి అన్నాడు మూలాస్వామి.</p>
                    <p>ఐదువేలకి రెండు స్మార్ట్ ఫోన్లు ఎక్కడ వస్తాయి మరో మూడు వేలు తీసుకు రా అన్నాడు.</p>
                    <p>మరో రెండు రోజులకి, భూలక్ష్మి-ధనలక్ష్మిల 
చేతిలోకి రెండు స్మార్ట్ఫోన్లు చేరేయి. మామూలు ఫోనే వాడటం అలవాటు లేని ఇద్దరు పిల్లలు స్మార్ట్ ఫోన్ కి అలవాటు పడడానికి రెండు నెలలు పట్టింది.</p>
                    <p>మరి కొన్నాళ్ళకి మూలాస్వామి
ఇంటికి వస్తే కాళ్ళు కడుక్కోవడానికి నీళ్ళు, తుడుచుకోవడానికి తుండుగుడ్డ ఇవ్వలేనంత ఫోన్లతో తీరిక లేకుండా అయిపోయారు భూలక్ష్మి-ధనలక్ష్మి.</p>
                    <p>వాళ్లలో పసితనపు ఛాయలు పోయి యవ్వనపు ఛాయలు పొటమరింపసాగేయి.</p>
                    <p>మూలాస్వామి తన వ్యవసాయపు పనుల్లో మునిగిపోయాడు.</p>
                    <p>ఓ రోజు భూలక్ష్మి-ధనలక్ష్మి &quot;నాన్న&quot; మా ఫోన్లలో టచ్ పోయింది రిపేర్ చేయించాలి. నువ్వు పోయి రిపేర్కి ఇచ్చి వస్తావా అన్నారు.</p>
                    <p>నాకేమీ తెలుస్తుంది! &#x27;మీరే పోయి రిపేర్ చేయించుకోండి&#x27; డబ్బులు ఇస్తా అన్నాడు.</p>
                    <p>…….</p>
                    <p>ఎన్నికలు ముగిసాయి. సబ్ ఇన్స్పెక్టర్ జయలక్ష్మి మళ్ళీ మామూలు విధులు నిర్వహించడం మొదలెట్టింది. సర్కిల్ ఇన్స్పెక్టర్ దామోదరరావు వారాంతపు సమీక్షలో ప్రేమ్ బాబు హత్య కేసులో పురోగతి అడిగాడు.</p>
                    <p>ఎన్నికల బిజీలో ఎంక్వయిరీ పూర్తి కాలేదు సార్, కానీ ఈ సమయంలోనే ఒక ముఖ్యమైన ఆధారం దొరికింది.</p>
                    <p>రామాపురంలోని మన ఇన్ఫార్మర్ సూరి ఒకరోజు నా దగ్గరికి వచ్చాడు కవర్లో చుట్టి ఉన్న ఒక సెల్ ఫోన్ ఇస్తూ &quot;మేడం గారు&quot; &#x27;ఇది ప్రేమ్ బాబు చనిపోయిన ప్రదేశానికి కొంత దూరంలో తుప్పల్లో దొరికింది అన్నాడు.</p>
                    <p>ఆ రోజే ఓట్ల లెక్కింపు ఉండడంచేత బందోబస్తు డ్యూటీలో బిజీగా ఉండి 
అది లాకర్లో వుంచేను సార్ అంది 
సబ్ఇన్స్పెక్టర్ జయలక్ష్మి.</p>
                    <p>&quot;ఇంకా ఆలస్యం ఎందుకు జయలక్ష్మి! వెంటనే ఆ ఫోన్ ఓపెన్ చేసి అందులో ఎక్కువసార్లు ఫోన్లు వెళ్లిన కాంటాక్ట్ నెంబర్లను నోట్ చేసుకో, వాటిని ట్రేస్ చెయ్, అనుమానించదగ్గ వాళ్లను ఫాలో చెయ్, వాళ్ల కదలికల మీద నిఘా పెట్టు మరో పదిహేను రోజుల్లో కేసులో ప్రోగ్రెస్ ఉండాలి&quot;</p>
                    <p>మరో మాట &quot;ఎస్పీగారి ఇన్స్పెక్షన్ దగ్గరలో ఉంది, పురోగతి లేకపోతే మాట పడతాం&quot; అన్నాడు సర్కిల్ ఇన్స్పెక్టర్ దామోదర్ రావు.</p>
                    <p>జయలక్ష్మి వెంటనే పనిలో పడింది.. 
దొరికిన సెల్ ఫోన్ కవర్ తీయగానే జారిపడింది ఒక ఫోటో. అది ప్రేమ్ బాబు తల్లితో తీయించుకున్న ఫోటో.</p>
                    <p>దొరికినది ప్రేమ్ బాబు సెల్ఫోనే అవడంతో ఇన్స్పెక్టర్ జయలక్ష్మి చిన్నగా విజిల్ వేసింది.</p>
                    <p>స్టేషన్ లో సెల్ ఫోన్ టెక్నాలజీ మీద మంచి పట్టున్న కానిస్టేబుల్ భానుతేజను పిలిచింది. ఎం చేయాలో చెప్పింది.</p>
                    <p>ఆ రోజు రాత్రంతా పనిచేసిన భానుతేజ, మర్నాడు ఉదయాన్నే కొన్ని ఆసక్తికరమైన విషయాలు ఇన్స్పెక్టర్ జయలక్ష్మికి తెలియజేశాడు.</p>
                    <p>భాను తేజ చెప్పిన విషయాలు విని ఆశ్చర్యచకితురాలయింది జయలక్ష్మి. వెంటనే సర్కిల్ ఇన్స్పెక్టర్ దామోదరరావు కు అప్డేట్ చేసింది..</p>
                    <p>ఇంకెందుకు ఆలస్యం! &quot;వెంటనే ఆ వూరు వెళ్ళు&quot; వాళ్లని అదుపులోకి తీసుకో అన్నాడు.
…….</p>
                    <p>ఆ మర్నాడు ఉదయం ముత్యంపాలెం గ్రామంలో మూలాస్వామి ఇంటి ఎదురుగా పోలీస్ జీప్లోంచి సబ్ ఇన్స్పెక్టర్ జయలక్ష్మి మరో నలుగురు లేడీ కానిస్టేబుళ్లు దిగేరు.</p>
                    <p>జయలక్ష్మి, మరో ఇద్దరు కానిస్టేబుళ్లు మూలాస్వామి ఇంట్లోకి ప్రవేశించారు. మరో ఇద్దరు కానిస్టేబుళ్లు వీధి చివర ఉన్న సోమునాయుడు ఇంట్లోకి ప్రవేశించారు</p>
                    <p>ఇన్స్పెక్టర్ జయలక్ష్మి, మూలాస్వామిని కలిసి తాను ఎందుకు వచ్చిందో చెప్పింది. మూలాస్వామి దిగ్భ్రాంతి చెందాడు. తల పట్టుకున్నాడు.ఇన్స్పెక్టర్ ఇచ్చిన కాగితం మీద సంతకం చేసేడు.</p>
                    <p>భూలక్ష్మి - ధనలక్ష్మిలను వెంట పెట్టుకుని,అలాగే సోమునాయుడు ఇంటి దగ్గర రాంబాబు అనే పదహారేళ్ళ కుర్రాడిని కూడా వెంటబెట్టుకునీ, వాళ్లని జువెనైల్ మేజిస్ట్రేట్ ముందు హాజరు పరించింది.</p>
                    <p>మేజిస్ట్రేట్ ముందు సబ్ ఇన్స్పెక్టర్ జయలక్ష్మి కేసు వివరాలు వివరించింది.</p>
                    <p>&quot;యువర్ హనర్&quot; 2021 సెప్టెంబర్ 10న గోవిందపురం పోలీస్ స్టేషన్ పరిధిలో ఉన్న రామాపురం గ్రామంలో, రామునాయుడు అనే ఆసామి ఇంటి ముందు మృతుడు ప్రేమ్ బాబు అనే 17 ఏళ్ల యువకుడు అనుమానాస్పద స్థితిలో మరణించి ఉన్నాడని నాకు సమాచారం రావడంతో నేను నా సిబ్బంది అక్కడికి చేరుకున్నాం.</p>
                    <p>సంఘటన స్థలంలో గోవిందపురానికి చెందిన ప్రేమ్ బాబు ఒంటి నిండా గాయాలతో మరణించి ఉండడం గమనించాను. ప్రాథమిక దర్యాప్తు తర్వాత పోస్టుమార్టం అనంతరం మృతదేహాన్ని వారి తల్లిదండ్రులకు అప్పగించి కేస్ రిజిస్టర్ చేసి విచారణ మొదలు పెట్టేను యువర్ హానర్.</p>
                    <p>కేసు దర్యాప్తులో మాకు మృతుడు ప్రేమ్ బాబు సెల్ఫోన్ లభ్యమైంది.</p>
                    <p>సెల్ఫోన్లోని కాల్ డేటాని విశ్లేషణ చేస్తే
చనిపోయిన ప్రేమ్ బాబు మరణించడానికి ఐదు నెలల ముందు నుండి రెండు నెంబర్లకు పదే పదే ఫోన్ చేయడం,
ఆ తర్వాత మరణించడానికి మూడు రోజులు ముందు అదే నంబర్ నుండి ఎక్కువ కాల్స్ రావడం గమనించి ఆ నెంబర్లను ట్రేస్ చేశాం యువర్ హానర్.</p>
                    <p>మా దర్యాప్తులో తేలిందేమంటే,
మీ ముందు హాజరు పరచబడిన భూలక్ష్మి 
ధనలక్ష్మి ఇద్దరు అక్కాచెల్లెళ్ళు ముత్యం పాలెం గ్రామానికి చెందినవారు.</p>
                    <p>ఆన్లైన్ పాఠాలు వినడం కోసం కొనుక్కున్న రెండు ఫోన్లు పనిచేయక పోవడంతో గోవిందపురంలో వాళ్ళు ఫోన్లు కొన్న
సెల్ ఫోన్ షాప్ కి వెళ్లారు.</p>
                    <p>ఆ సమయంలో ఓనర్ లేకపోవడంతో
అక్కడ సహాయకుడిగా పనిచేస్తున్న మృతుడు ప్రేమ్ బాబుకి,రిపేర్ కోసం వల్ల ఫోన్లు ఇచ్చేరు. ఇద్దరు ఆడపిల్లల్ని ఎగాదిగా చూసిన ప్రేమ్ బాబు, ఫోన్లు తీసుకుని రెండు రోజులు పోయిన తర్వాత రమ్మని పంపించేశాడు. 
ప్రేమ్ బాబు రహస్యంగా ఆ ఫోన్లలో ఒక స్పైవేర్ జొప్పించేడు.</p>
                    <p>రెండు రోజుల తర్వాత ఇద్దరు అక్కాచెల్లెళ్లు తిరిగి ఫోన్ తెచ్చుకున్నారు.</p>
                    <p>మరో నెల రోజులకి ప్రేమ్ బాబు
వాళ్లిద్దరికీ ఫోన్ చేసి, వాళ్ళు ఇద్దరు ఎవరితో మాట్లాడుతున్నారు? ఫోన్లో ఏమేమి చూస్తున్నారు అనే వివరాలు
తన దగ్గర ఉన్నాయని, అవి వాళ్ల తండ్రికి తెలియకుండా వుండాలంటే తనకి 500 రూపాయలు ఇవ్వాలని బెదిరించేడు.</p>
                    <p>అక్కా చెల్లెళ్ళు ఇద్దరూ బెదిరిపోయారు మొదట్లో అడిగిన మొత్తం, ఏదోలా ఇచ్చినా, ప్రేమ్ బాబు బ్లాక్ మెయిలింగ్ ఎక్కువై పోవడంతో భూలక్ష్మి, వీధి చివర్లో ఉంటున్న క్లాస్ అబ్బాయి రాంబాబుతో విషయం చెప్పి, ప్రేమ్ బాబు సెల్ ఫోన్లో తమ వివరాలు తొలగించేలా చేసి అతను వాళ్ల జోలికి రాకుండా చూడమని కోరింది.</p>
                    <p>రాంబాబు ఎం పర్వాలేదు నేను అంతా చూసుకుంటానని, ప్రేమ్ బాబుకు డబ్బులు ఇస్తామని భూలక్ష్మి చేత ఫోన్ చేయించి, నేరం జరిగిన ముందు రోజు ముగ్గురు కలసి రామాపురం రోడ్ కి వచ్చేరు, ప్రేమ్ బాబు సమయానికి రాకపోవడంతో అక్కాచెల్లెళ్ళు వెళ్ళిపోయేరు. రాంబాబు, ప్రేమ్ బాబు వచ్చిన తరువాత తను ఎవరో చెప్పి, 
ప్రేమ్ బాబు సెల్ ఫోన్లో అక్కాచెల్లెళ్ళ వివరాలు వీడియోలు తీసేయమన్నాడు.</p>
                    <p>ప్రేమ్ బాబు ససేమిరా అన్నాడు.ఇద్దరి మధ్య మాట పెరిగింది.ఇద్దరు కొట్టుకోవడం మొదలు పెట్టేరు. సెల్ఫోన్ కోసం జరిగిన పెనుగులాటలో రాంబాబు కొట్టిన దెబ్బలకు త్రీవగాయాలపాలైన ప్రేమ్ బాబు తన సెల్ఫోన్ విసిరేశాడు.</p>
                    <p>అది చేజిక్కుకుందమని ప్రయత్నం చేసిన 
రాంబాబు ఆ రోడ్డులో మనుషుల అలికిడి విని పారిపోయాడు.</p>
                    <p>గట్టిగా తగిలిన అంతర్గత గాయాలతో ప్రేమ్ బాబు యాద్దృచ్చికంగా రామునాయుడు ఇంటిముందు ప్రాణాలు విడిచేడు.</p>
                    <p>పోస్టుమార్టం రిపోర్ట్ మరణ కారణాన్ని 
పై విధంగానే ధృవీకరించింది యువర్ హానర్ అంటూ సబ్ ఇన్స్పెక్టర్ జయలక్ష్మి కేసును ముగించింది.</p>
                    <p>మేజిస్ట్రేట్ గారు ఇతర కమిటీ సభ్యులు మౌనంగా ఉండి పోయారు.</p>
                    <p>వారి మనసుల్లో ఒకటే ప్రశ్న! ఆడుతూ పాడుతూ బాల్యాన్ని ఆస్వాదించవలసిన ఈ లేత పిల్లలు ఎందుకు ఇటువంటి దారుణాలకు పాల్పడుతున్నారు?
. 
జువెనైల్ శిక్షా స్మృతికి లోబడి నేరం నిర్ధారించి, శిక్ష వేసినా, బాలలు ఈ విధంగా తయారు కావడానికి ఎవరు అసలు కారకులు?</p>
                    <p>ఇది శేష ప్రశ్నేనా?</p>
                    <p>సమాప్తం.</p>
                    <p>రవి కావూరు.</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>