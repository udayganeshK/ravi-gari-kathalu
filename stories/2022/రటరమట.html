<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>రిటైర్మెంట్</title>
    <meta name="description" content="రిటైర్మెంట్ 
—----------------
పోస్టు కార్డు కథ.
—---------------
ఇరిగేషన్ శాఖలో పనిచేసి పదవి విరమణ చేస్తున్న ఎగ్జిక్యూటివ్ ఇంజినీరు నారాయణ రావు, డ్రైవర్ సత్యనారాయణలకు ఆ రోజు సూపరింటెండెంట్ ఇంజనీరు గా...">
    <meta property="og:title" content="రిటైర్మెంట్">
    <meta property="og:description" content="రిటైర్మెంట్ 
—----------------
పోస్టు కార్డు కథ.
—---------------
ఇరిగేషన్ శాఖలో పనిచేసి పదవి విరమణ చేస్తున్న ఎగ్జిక్యూటివ్ ఇంజినీరు నారాయణ రావు, డ్రైవర్ సత్యనారాయణలకు ఆ రోజు సూపరింటెండెంట్ ఇంజనీరు గా...">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">రిటైర్మెంట్</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">travel</span> <span class="tag">kids</span> <span class="tag">short</span>
                        </div>
                    </div>
                </header>
                
                <div class="story-body">
                    <p>రిటైర్మెంట్ 
—----------------
పోస్టు కార్డు కథ.
—---------------
ఇరిగేషన్ శాఖలో పనిచేసి పదవి విరమణ చేస్తున్న ఎగ్జిక్యూటివ్ ఇంజినీరు నారాయణ రావు, డ్రైవర్ సత్యనారాయణలకు ఆ రోజు సూపరింటెండెంట్ ఇంజనీరు గారి అధ్యక్షతన సన్మానం.</p>
                    <p>స్వాగత వచనాలు, సన్మానాలు,సహోద్యోగుల ప్రసంగాలు
సభాధ్యక్షుల వారి సందేశాలలో, అందరు 
నారాయణ రావు,సత్యనారాయణల సేవలు గురించి మాట్లాడేరు. వారు శేష జీవితాన్ని పిల్లలతో సంతోషంగా గడపాలని చెప్పేరు.</p>
                    <p>నారాయణరావునీ అందరు,
తన సౌమ్యత్వం, పనితనం గురించి పొగిడినపుడు, ఎటువంటి భావం చూపించకపోయిన, ఇక ముందు 
పిల్లపాపలతో సంతోషంగా గడపాలని అంటుంటే మాత్రం ఆయన నిరాసక్తపు చూపును, ఆయన దగ్గరే పనిచేసి రిటైర్ అవుతున్న డ్రైవర్ సత్యనారాయణ కనిపెట్టేడు.</p>
                    <p>అందరు మాట్లాడం పూర్తయ్యేక, కుటుంబ సభ్యులు ఎవరైనా మాట్లాడవచ్చని, సూపరింటెండింగ్ ఇంజినీరు చెప్పేరు.</p>
                    <p>అందరు నారాయణరావు వైపు చూసేరు. ఎవరు ముందుకు రాకపోవడంతో, సన్మాన సభలో నిశబ్దం అలుముకుంది.</p>
                    <p>పరిస్థితిని గమనించిన సూపరింటెండింగ్ ఇంజినీరు, డ్రైవర్ సత్యనారాయణ కుటుంబ సభ్యులను మాట్లాడవలసిందిగా కోరేరు.</p>
                    <p>సత్యనారాయణ పెద్ద కొడుకు గణపతి ముందుకొచ్చేడు.</p>
                    <p>అందరికి నమస్కారం! &quot;మా తండ్రి సత్యనారాయణ గారు పెద్దగా చదువుకోలేదు. అందుకనే డ్రైవర్ గా చేరి డ్రైవర్ గానే రిటైర్ అయిపోయేరు . ఆయనది తక్కువ జీతమే అయిన కష్టపడి మమ్మల్ని ఇంజినీర్లను చేసారు&quot;. 
ఇకపై వారు మాతో విశ్రాంత జీవితం గడపాలని కోరుకుంటున్నాం అన్నాడు.</p>
                    <p>తరువాత మాట్లాడిన నారాయణరావు కొడుకు రాలేదన్న బాధ కనపడనివ్వకుండ
అందరికి ధన్యవాదాలు చెబుతూ క్లుప్తంగా ముగించేసేడు.</p>
                    <p>ఆఖరుగా డ్రైవర్ సత్యనారాయణ మాట్లాడుతూ, &quot;తాను, నారాయణరావు గారి దగ్గరే చాల కాలం పనిచేసేనని,వారుసౌమ్యులని,వారి ఒక్కగానొక్క అబ్బాయిని తల్లి లేని లోటు లేకుండా పెంచారని, వారిచ్చిన సలహాలు, ఆర్థిక సహాయంతోనే తన కొడుకులను చదివించేనని, తన కష్టం కంటే, వారి ఆదరణే ఎక్కువని, నారాయణరావు,వారి అబ్బాయి దగ్గర రిటైర్డు జీవితం హాయిగా గడపగలరని&quot; ముగించేడు.</p>
                    <p>సభ ముగిసిందని సూపరింటెండింగ్ ఇంజినీరు చెప్పగానే అందరు లేవడానికి ఉద్యుక్తులవుతుండగా,</p>
                    <p>&quot;అందరు క్షమించాలి&quot; &quot;నేను నారాయణ రావు గారి అబ్బాయిని&quot; అంటూ ఒక యువకుడు చేతిలో బొకేతో సమావేశ మందిరంలోకి ప్రవేశించేడు.</p>
                    <p>నారాయణరావు దగ్గరకి వెళ్లి ఆలింగనం చేసుకొని సూపరింటెండింగ్ ఇంజినీరు అనుమతి మాట్లాడసాగేడు.</p>
                    <p>&quot;నాకున్న ఉద్యోగ బాధ్యతల దృష్ట్యా 
మా నాన్న గారి పదవి విరమణ సమావేశానికి రాలేకపోవచ్చునని ఆయనతో ముందే చెప్పేను&quot;. &#x27;కానీ ప్రయత్నం చేసి వచ్చేను&#x27;</p>
                    <p>&quot;ఆయన నన్ను ఏ కష్టం తెలియకుండా పెంచేరు. ఏ తల్లి తండ్రులయిన అలాగే పెంచుతారు కదా! కానీ అంత కన్నా 
సాటి మనుష్యుల పట్ల ఎంత 
ఆదరంగా ఉండాలన్నది ఆయన, తన చేతల ద్వారా చూపించేరు. అదే నాకు మార్గదర్శనం, నేనూ అదే బాటలో నడుస్తానని మా నాన్నగారికి మాట ఇస్తున్నా అన్నాడు&quot;</p>
                    <p>నారాయణరావు కళ్ళలో అప్పటిదాకా కనబడిన అనిశ్చితి మాయమైనట్లు గమనించేడు డ్రైవర్ సత్యనారాయణ.</p>
                    <p>స్వస్తి 
రవి కావూరు</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>