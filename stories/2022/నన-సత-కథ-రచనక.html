<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>నేను సైతం కథ రచనకు - రవి కావూరు కథలు</title>
    <meta name="description" content="#నేనుసైతంకథారచనకు_16">
    <meta property="og:title" content="నేను సైతం కథ రచనకు - రవి కావూరు కథలు">
    <meta property="og:description" content="#నేనుసైతంకథారచనకు_16">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">నేను సైతం కథ రచనకు</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>#నేనుసైతంకథారచనకు_16</p>
                    <p>కాలం
____</p>
                    <p>నేను ఒక జాతీయ బ్యాంకులో ఫీల్డ్ ఆఫీసర్ని. ఒక రోజు సాయత్రం బ్యాంకులో పని ముగించుకొని ఇంటికి బయలుదేరేను. ఆఫీసుకు బయలుదేరే ముందు ఆ రోజు నా ఐదేళ్ళ కొడుకు బాబి,&quot; నాన్న ఇవాళ నువ్వు నా హోం వర్క్ లో సాయం చేయాలి” అని ప్రామిస్ చేయించుకున్నాడు. ఏం.ఎస్సీ. ఫిజిక్స్ చదువుకున్న నేను, వాడికి హెల్ప్ చేయగలననే ధైర్యంతో “సరే” అన్నాను.</p>
                    <p>రోజంతా ఎండ కాసింది గాని, నేను బయలుదేరే సమయానికి బాగా మబ్బు పట్టి ఉంది. ఇంటికి చేరేలోపు తడిసిపోతానేమోననిపించిది. రైన్ కోట్ కూడా లేదు. ఇంటికి ఇంకో ఐదు నిముషాల దూరం ఉందనగా జడి వాన కురిసింది. తడిసి ముద్దయి పోయేను. ఇంటికి వచ్చేసరికి వాళ్ళమ్మ ఇచ్చిన బూస్ట్ తాగుతున్నాడు బాబి.</p>
                    <p>“అయ్యో! “ఎక్కడైనా అగలేక పోయేరా&quot;! “ఎలా తడిసి పోయేరో చూడండి” అంటూ పొడి తువ్వాలు అందించింది నా శ్రీమతి రాజి. తను ఇంటికి దగ్గరగా, ఓ ప్రైవేటు బడిలో టీచర్ గా పనిచేస్తోంది. ప్రభుత్వ ఉద్యోగం కోసం ప్రయత్నం చేస్తోంది. హాయిగా సాగిపోతున్న చిన్న సంసారం మాది.</p>
                    <p>బాబి గాడికి ఇచ్చిన మాట ప్రకారం హోం వర్క్ లో సాయం చేస్తుంటే, వాడు మధ్యలో హోం వర్క్ ఆపి నా కుడి చెయ్యిని తిప్పి,నా అర చేతి మీద పెద్ద గాటును చూపిస్తు, “నాన్నా” ఇక్కడ ఏమైందన్నాడు.</p>
                    <p>వాడి కుతుహలానికి సరదా వేసింది. ‘అదో పెద్ద స్టోరీ లేరా’ అన్నాను. స్టోరీ అనగానే, వాడు గెంతుతూ “నాన్న ఆ స్టోరీ చెప్పు”అంటూ హోం వర్క్ చేయడం ఆపేశాడు.</p>
                    <p>వాడికి నేను చిన్నప్పుడు మామిడి కాయల కోసం చెట్టు ఎక్కడం, కొస్తున్నప్పుడు కొమ్మ విరగడం, 
నా అర చేయి చీరుకుపోవడం, మా నాన్న, నన్ను ఆసుపత్రికి తీసుకుపోయి దెబ్బకు కుట్లు వేయించడం, గాయం మానిపోయినా, ఇంగ్లీష్ T ఆకారంలో గాటు అలా వుండి పోవడం ఓ కథలా చెప్పేసరికి వాడు కళ్ళార్పకుండా విన్నాడు.</p>
                    <p>ఆ తరువాత గాని వాడు హోం వర్క్ పూర్తి చేయలేదు. రాజి వాడికి అన్నం పెట్టి పడుకోబెట్టింది.</p>
                    <p>వర్షంతో చల్లబడిన వాతావరణంలో నేను రాజి భోజనం చేసి కబుర్లలో పడ్డాం. బాబీ గాడికి, ఒక చెల్లినో తమ్ముడినో ఇవ్వాలనుకుంటూ, మధురమైన ఆలోచనలతో నిద్రకు ఉపక్రమించేం.</p>
                    <p>కానీ, రెండు రోజుల తరువాత జరిగిన ఓ సంఘటన మా ఆలోచనలను
అస్తవ్యస్తం చేసేసింది.</p>
                    <p>……</p>
                    <p>ఆ రోజు ఉదయాన్నే స్నానం చేసి,ఒళ్ళు తుడుచుకుంటున్న నాకు, దవడ క్రింద ఒక మొటిమ లాగా తగిలింది. దోమ ఏమైనా కుట్టి ఉంటుంది తగ్గిపోతుందని అనుకున్నా. కానీ అది మానలేదు.దాన్ని గమనిస్తూనే ఉన్నా. మరో రెండు నెలలకు ఆ ప్రాంతం లోనే మరో మొటిమ.శరీరంలో ఏదో చిన్న తేడా.</p>
                    <p>ఒక రోజు రాజికి చూపించా. హడావుడి పడిపోయింది రాజి. ఇన్నాళ్లు ఎందుకు చెప్పలేదంది?ఇంక ఆలస్యం చేయొద్దు అంటూ తనకు తెలిసిన చర్మ వైద్యుడు దగ్గరకు తీసుకెళ్ళింది.</p>
                    <p>ఆయన అంతా చూసి, కొన్ని పరీక్షలు చేయించుకొమ్మని చెప్పి, అందాకా ఈ మందులు వాడండి అంటూ ఒక ఆయింటుమెంటు కొన్ని టాబ్లెట్స్ వ్రాశారు.</p>
                    <p>వారం రోజుల తరువాత టెస్ట్ ఫలితాలతో డాక్టర్ గారి ముందు కూర్చున్నాము.</p>
                    <p>డాక్టర్ గారు అన్ని రిపోర్టులు చూసి మా ఇద్దరి వైపు చూస్తూ
&quot;నా అనుమానం నిజమే అయ్యింది&quot;. మీకు బేసల్ సెల్ అనే చర్మ క్యాన్సర్. 
ఆరంభ దశలోనే వుందన్నారు.</p>
                    <p>“నాకు కాన్సెరా” ! ఎలా డాక్టరుగారు? అన్నాను నిర్ఘాంతపోతూ.</p>
                    <p>బేసల్ సెల్ కాన్సెర్ అనేది ఇప్పుడు ఎక్కువగా కనిపిస్తున్న చర్మ క్యాన్సరండి. ఇది మన శరీర చర్మపు పోరలలో సంభవిస్తుంది. మనమున్న వాతావరణంలో సూర్యుడు నుంచి వచ్చే అతి నీలలోహిత కిరణాలు నేరుగా మనుషులని తాకుతున్న కారణంగా 
ఈ రకమైన చర్మ క్యాన్సర్ వస్తోంది.</p>
                    <p>మనం, చర్మ సంరక్షణ గురించి పెద్దగా పట్టించుకోం. కానీ చాల పశ్చిమ దేశాల్లో, ముఖ్యంగా మన దేశంలో కూడా మనమే సృష్టిస్తున్న, వివిధ కాలుష్యాల వల్ల, ఓజన్ పోర పలచబడి సూర్యుని నుంచి వచ్చే అతి నీలలోహిత కిరణాలు, ఎండలో ఎక్కువగా తిరిగే మనుషుల మీద నేరుగా ప్రభావం చూపుతున్నాయి. వాటి వల్ల సంభవించే ఒక దుష్పరిణామమే ఈ చర్మ క్యాన్సర్లు.</p>
                    <p>“మీరు అదృష్టవంతులు”. ఇది తేలికగా నయమయ్యే క్యాన్సరే.. అలా అని అశ్రద్ద చేస్తే మళ్ళీ తిరగబెట్టే అవకాశం వుంది.</p>
                    <p>మీ చర్మం మీద వున్న ఈ చిన్న మొటిమలను, చిన్నపాటి శస్త్ర చికిత్స ద్వారా తొలగిస్తాను.</p>
                    <p>మీరు చాలా కాలం పాటు మందులు వాడాలి. అలాగే చర్మ సంరక్షణ కూడా చేసుకోవాలి. బయటకు వెళ్ళేటప్పుడు సరియైన వస్త్రధారణతో పాటు, కొన్ని క్రీములు వాడవలసి ఉంటుందన్నారు డాక్టర్ గారు.</p>
                    <p>నా మనస్సు వ్యాకులమైపోయింది..</p>
                    <p>ఈ వయస్సులో నాకీ సమస్య ఏమిటి?
నాకేమైనా అయితే, రాజి, బాబీ తట్టుకో గలరా? వారి భవిష్యత్ ఏమిటి? అని లోలోనే కుమిలి పోతుండే వాణ్ణి.</p>
                    <p>అయితే నన్ను విస్మయపరచిన ఒక సంఘటన ఆ మరుసటి వారం జరిగింది.</p>
                    <p>……</p>
                    <p>ఆ రోజు ఆదివారం సాయంత్రం. 
ఇంట్లో పాల పేకెట్లు అయిపోవడంతో, పాల పాకెట్ కొనుక్కురావడానికి బయటకు వచ్చేను. మా వీధిలో ఉన్న దుకాణం మూసి ఉన్న కారణంగా, 
వీధి సందు దాటితే వుండే షాపింగ్ కాంప్లెక్స్ లో దొరుకుతుందని ఆ సందులోకి ప్రవేశించేను.</p>
                    <p>పొడవాటి ఆ సందులోంచి బయటకు రాగానే, ఏదో కొత్త ప్రదేశంలోకి వచ్చినట్లనిపించింది.</p>
                    <p>ఆ రోడ్డు బాగా విశాలంగా వుంది. ఆకాశంలో, కార్లను పోలిన చిన్న విమానాలు, రోడ్డు మీద పోయే వాహనాల్లా వెళుతున్నాయి.</p>
                    <p>కానీ ఎవరు రోడ్డు మీద నడవటం లేదు. భరించలేనంత వేడిగా వుంది. ఇంతలో నా పక్కనే ఒక వ్యక్తి వచ్చి నిలబడ్డాడు.
అచ్చు నాలాగే ఉన్నాడు. నాకు అరవై ఏళ్ళు వస్తే ఎలా ఉంటానో అలానే ఉన్నాడు.</p>
                    <p>&#x27;ఇలా ఎండలో నిలబడితే వెంటనే సృహా
కోల్పోతావు&#x27; . నా వెంట రా! అంటూ పక్కనే వున్న భూమిలోపల వున్న బంకర్ లోపలికి తీసుకుపోయేడు.</p>
                    <p>అప్పుడే చూసేను,&quot; అతని కుడి అర చెయ్యి మీద T ఆకారపు గాటు&quot;. అతను… అతను… అతను కాదు నేనే.. భవిష్యత్ కాలంలో.</p>
                    <p>నా మొహాల్లో సంశయాన్ని పసిగట్టాడు అతను. అవును! నువ్వే.. నేను. ఇది 2050 సంవత్సరం.</p>
                    <p>నువ్వు 2022 సంవత్సరం నుండి నేనున్న 2050 సంవత్సరంలోకి వచ్చేసేవు. ఎలా వచ్చేవు? అన్నది తరువాత చెప్తాను.</p>
                    <p>ఇక భరించలేని ఈ వేడి గురించి. 2022 సంవత్సరం నుండి ఇప్పుడున్న 2050 సంవత్సరానికి మధ్య మన భూమి మీద ఎన్నో మార్పులు జరిగేయి.</p>
                    <p>2022 లో యూరోప్ ఖండంలో రెండు దేశాల మధ్య మొదలయింది కదా. ఆ యుద్ధం చాలా కాలం సాగింది . అందులో ఒక దేశం అణు బాంబులు ప్రయోగించింది. లక్షల మంది ప్రాణాలు కోల్పోయారు. కొన్ని కోట్ల మంది అంతు పట్టని రోగాల పాలయినారు. భూమి మీద ఉష్ణోగ్రతలు విపరీతంగా పెరిగిపోయి ఉత్తర దక్షిణ దృవాలలో మంచు పర్వతాలు కరిగి పోయి విరిగిపడ్డాయి.</p>
                    <p>దాని వల్ల అకాల వర్షాలు, వరదలు భూమి పైన ఎనలేని కష్టాన్ని కల్గించేయి.
మన భూమిలో చాలా భాగం నివాసయోగ్యం కాకుండా పోయింది.</p>
                    <p>మన దేశం, ఇతర దేశాల వారు, చంద్రుని మీద, అంగారక గ్రహం మీద మానవులు నివసించడానికి విస్తృత పరిశోధనలు చేస్తున్నారు. మరో పది సంవత్సరాలలో మానవుడు పై గ్రహాల్లో నివాసాలు ఏర్పాటు చేసుకోవడం తథ్యం అన్నాడు 2050 లోని నేను.</p>
                    <p>నువ్వు చెప్పింది నేను కూడా ఊహించగలను. కానీ నా ఈ భవిషత్ కాల ప్రయాణం…. ఇదేలా సాధ్యం అయ్యింది అన్నాను .</p>
                    <p>నీకు గుర్తుందా ! ఏం.ఎస్సీ లో మనం క్వాంటం ఫిజిక్స్ చదువుకున్నాం కదా.</p>
                    <p>ఈ క్వాంటం ఫిజిక్స్ సిద్దాంతం, 
ఇతర లోకాలకు, మనకు ఉండే కాల వ్యత్యాసాన్ని &quot;సమయ విస్ఫారణం” (Time dilation) అంటూ నిర్వచనం చేసింది.</p>
                    <p>ఇదే సిద్దాంతం ప్రకారం, వర్మ్ హోల్స్ అనే వాటి గుండా వర్తమాన కాలం నుండి భవిషత్ కాలానికి ప్రయాణం సాధ్యమేని శాస్త్రవేత్తలు చెబుతున్నారు. త్వరలో ఇది నిజం కాబోతోంది కూడా.</p>
                    <p>ఈ వర్మ్ హోల్ ప్రయాణం గురించి మన పురాణ కథల్లోనూ, అంతెందుకు మహాభారతంలో పాండవుల స్వర్గారోహణ పర్వంలో, పాండవులు స్వర్గానికి బయలు దేరుతూ హిమాలయాల్లో అంతర్ధానం అయ్యేరని చెప్పబడింది. అది వర్మ్ హోల్ ప్రస్తావనే. కానీ మన దురదృష్టం, దాన్ని పుక్కిటి పురాణం అని కొట్టి పడేస్తాం గానీ 
నమ్మం కదా! అన్నాడు.</p>
                    <p>ఇంక నీ విషయానికి వస్తే నువ్వు,
నీకు తెలియకుండానే అటువంటి వర్మ్ హోల్ నుంచి ప్రయాణం చేసి వచ్చినట్లు ఉన్నావు.</p>
                    <p>నువ్వు ఎలా వచ్చేవో అలాగే తిరుగు ప్రయాణం చేయడం మంచిది, లేకపోతే లేనిపోని చిక్కులోస్తాయి అన్నాడు 2050 నేను.</p>
                    <p>మరి నా చర్మ క్యాన్సర్? అంటూ సందేహంగా చూసేను. తాను నవ్వుతూ 2050 లో నువ్వు ఎలా ఉన్నావో చూసుకున్నావుగా! ఇంకెందుకు బెంగ? అన్నాడు.</p>
                    <p>ఒక్కసారిగా ఉత్సహం ముంచుకొచ్చింది. ఆట్టే ఆలస్యం చేయకుండా ఎలా వచ్చేనో అలానే తిరుగు ప్రయాణం చేసేను.</p>
                    <p>ఆశ్చర్యం..ఏ సందులోకి ప్రవేశించేనో 
అక్కడకేచేరుకున్నాను.ఇంటికొచ్చేసాను.</p>
                    <p>గుమ్మం ముందు రాజి నిలబడి ఉంది.
పాల పాకెట్ తేవడం ఇంత లేటా!. ఏమయిపోయేరు?. ఎక్కడకెళ్ళేరు! అంటూ ప్రశ్నల వర్షం కురిపించింది.</p>
                    <p>పాత మిత్రుడు ఒకడు కలిసేడు. కబుర్లలో పడి టైం తెలియలేదన్నాను.</p>
                    <p>ఆ రోజు రాత్రి బాబి గాడిని మా మధ్యలో పడుకోబెట్టుకొని ఆదమరచి నిద్ర పోయేను.</p>
                    <p>ఏ బెంగ నన్ను చుట్టు ముట్టలేదు ఆ పైన.</p>
                    <p>నా చర్మ క్యాన్సర్ తగ్గిపోయిందని వేరే చెప్పకర్లేదనుకుంటాను.</p>
                    <p>అయిపోయింది.</p>
                    <p>రవి కావూరు</p>
                    <p>(ఇది నా స్వీయ రచన. ఏ ఇతర రచన నుండి అనుసరణ లేదా అనువాదం ఏ మాత్రము కాదు. నేటి విజ్ఞాన శాస్త్ర పరిధిలో ప్రస్తావింపబడుతున్న విషయాలపై ఒక కాల్పనిక కథ మాత్రమే.)</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>