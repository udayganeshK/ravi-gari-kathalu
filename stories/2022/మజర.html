<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>మంజరి - రవి కావూరు కథలు</title>
    <meta name="description" content="# చిత్రానికి చిట్టికథ">
    <meta property="og:title" content="మంజరి - రవి కావూరు కథలు">
    <meta property="og:description" content="# చిత్రానికి చిట్టికథ">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">మంజరి</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p># చిత్రానికి చిట్టికథ</p>
                    <p>మంజరి</p>
                    <p>50 ఏళ్ల మదన్ బాబు పెళ్లి పీటల మీద కూర్చునాడు. పక్కన ఏ భావం లేకుండా కూర్చుంది 25 ఏళ్ల మంజరి.</p>
                    <p>గుళ్ళో జరుగుతున్న పెళ్లిని ఆసక్తిగా చూస్తున్నారు మదన్ బాబు అనుచరులు. పెళ్లి చూస్తున్నారు అనే దాని కంటే వాళ్ల చూపంతా బాస్ కి కాబోయే భార్య మీదే వుందేమో అనడం నిజమేమో.</p>
                    <p>తమకి కాబోయే వదినమ్మ అంత చిన్నగా వుండడం, అందంగా వుండడం వాళ్ళలో ఒక రకమైన హుషారుని, మరొరకమైన భయాన్ని కలిగిస్తోంది.</p>
                    <p>మదన్ బాబు తన అనుచరులను ఒక కంట కనిపెడుతూనే వున్నాడు. వాళ్ళ సంగతి తనకు బాగా తెలుసు. వాళ్ళు గీత దాటే ధైర్యం చేయలేరు.</p>
                    <p>మంజరితో వివాహం తనలో చాలా ఉత్సహన్ని తెచ్చిపెడుతోంది.</p>
                    <p>తన మొదటి భార్య, పెళ్లయిన వారం రోజులకే &quot;వేరొకరిని ఇష్టపడ్డాను, అతనితోనే నా జీవితం&quot; అంటూ వెళ్లిపోయేసరికి తన అహం అవిరయిపోయింది.</p>
                    <p>ఆ రోజు నుంచి మళ్లీ పెళ్లి వూసు రాలేదు.
స్త్రీ అంటేనే ఒక విముఖత చోటు చేసుకుంది. అప్పటి నుంచి చోటా మోటా సెటిల్మెంటు వ్యవహారాలు చక్కబెడుతు, అంచలంచెలుగా ఎదుగుతూ త్వరలో రాజకీయ అరంగేట్రం చేసుకోవడానికి రంగం సుగమం చేసుకుంటున్నాడు.</p>
                    <p>ఇన్ని సంవంత్సరాల తరువాత అనుకోకుండా మంజరిని చూడటం, మనసు పారేసుకోవడం, తన భవిష్యత్ అవసరాలు, ఆమె ఆర్థిక పరిస్థితి, ఇవన్నీ తనకు మంజరికి మధ్య పెళ్లికి దారి తీశాయి.</p>
                    <p>ఇటు, పెళ్లి పీటల మీద కూచున్న మంజరిలో కూడా బయటకు ఏ భావం లేన్నట్టు కనిపిస్తున్న, ఆమె మనస్సు పరిపరి విధాలు పోతు సంఘర్షణకు గురవుతోంది.</p>
                    <p>తాను తీసుకున్న నిర్ణయం సరియైదేనా!
తాను ఏం ఆశించి ఈ పెళ్లికి ఒప్పుకుందో అది నెరవేరుతుందా? తన మొండి నిర్ణయం,దైర్యo బెడిసి కొట్టవు కదా? అనే ఆలోచనలు, సముద్రపు అలలలగా ముందుకి వెనక్కి పోతున్నాయి.</p>
                    <p>తనది దిగువతరగతి కుటుంబం.</p>
                    <p>తండ్రిది ఎదుగుబొదుగు లేని ఓ వాచ్మెన్ ఉద్యోగం. తల్లి పెద్దగా చదువుకున్నది కాదు. తాను ఒక్కర్తితె సంతానం 
అవడంచేత తండ్రి, తనను డిగ్రీ వరకు చదివించగలిగేడు.</p>
                    <p>చాలీ చాలని ఆదాయం, ఒక్క గదిలోనే ముగ్గురు,ఇలా చిన్నప్పుడే తనకు జీవితం ఇరుకుగా అనిపించేది.</p>
                    <p>ఉన్నంతలో తనకు మంచి సంబంధం చూసి పెళ్లి చేయాలని ఆశ వుండేది తండ్రికి.</p>
                    <p>కానీ తను చేస్తున్న చిన్న ఉద్యోగం కూడా అనారోగ్య కారణంగా ఊడిపోవడంతో తన కుటుంబ పరిస్థితి మరి దిగజారిపోయింది.</p>
                    <p>తనకున్న డిగ్రీ చదువుతో, ఇంటికి దగ్గర్లో వున్న డిపార్టుమెంటల్ స్టోర్లో సేల్స్ గర్ల్ గా పనిచేయడం ప్రారంబించింది. అక్కడ తారసపడ్డాడు మదన్ బాబు.
 
ఎప్పుడు నలుగురిని వెంటేసుకుని, 
మీద పడుతున్న వయస్సును మేకప్ తో 
మేనేజ్ చేస్తూ, ఘుమఘుమలాడే సెంటు పరిమళాలతో తాను స్టోర్లోకి వస్తూ పోతూ వుండేవాడు.</p>
                    <p>తనని ఎప్పుడు గమనించేడో తెలీదుగానీ, తన వివరాలు రాబట్టి, ఏదో నెపంతో దగ్గరవడానికి ప్రయత్నం చేయసాగేడు.</p>
                    <p>ఓ రోజు ఫ్లోర్ మేనేజర్ పిలిచాడు..</p>
                    <p>ఎం? మంజరి! &quot;మీ నాన్న నీకు పెళ్లి సంబంధాలు ఏమైనా చూస్తున్నాడా&#x27;?</p>
                    <p>మదన్ బాబుకు నిన్ను పెళ్లి చేసుకోవాలని వున్నట్లు వుంది, షాప్ కి తెగ వస్తున్నాడు నీ గురించి అడుగుతున్నాడు అన్నాడు.</p>
                    <p>తనకి ఏమి చెప్పాలో బోధపడలేదు.</p>
                    <p>ఒక రోజు పగటి పూట 
భోజనసమయంలో మదన్ బాబే నేరుగా తన దగ్గరకి వచ్చేసాడు. అతన్ని చూసి అందరూ దూరంగా వెళ్ళిపోయి, ఆసక్తిగా చూడసాగేరు.</p>
                    <p>దగ్గరగా నిలబడి తన కళ్ళలోకి సూటిగా చూస్తూ &quot;నా పేరు మదన్ బాబు&quot; మంచి వాళ్లకి మంచి వాడిని. చెడ్డ వాళ్ళకి చెడ్డవాణ్ని.</p>
                    <p>&quot;నాకు ఇదివరకొకసారి పెళ్ళయింది,
కానీ ఆమె, పెళ్లయిన వారం రోజులకే, తాను ఇష్టపడిన వాడిని విడచి వుండలేక, నన్నొదిలి వెళ్ళిపోయింది. మగాణ్ణి కదా అహం దెబ్బ తింది. ఇప్పటి దాకా మరి పెళ్లి చేసుకోలేదు.</p>
                    <p>నాకు రాజకీయంగా ఎదగాలని వుంది. అవకాశాలు, డబ్బు రెండు వున్నాయి. లేనిదల్లా నా సొంత మనిషి అంటూ ఎవరూ లేకపోవడం. నేను ఏకాకిని.నాకు మంచి సలహాలు ఇచ్చే ఆడ తోడు ఇప్పుడు అవసరం అనిపిస్తోంది.</p>
                    <p>నాకు కావలసిన స్త్రీ, నీలో కనబడింది.
నువ్వు నాకు నచ్చావు.</p>
                    <p>నన్ను పెళ్లి చేసుకుంటే నిన్ను, 
నీ కుటుంబాన్ని మంచిగా చూసుకుంటాను. ఈ పేదరికపు బ్రతుకును శాశ్వతంగా దూరం చేసుకోవచ్చు. ఆలోచించుకొని రెండు రోజుల్లో చెప్పు అంటూ వెళ్లిపోయేడు.</p>
                    <p>మదన్ బాబుకి,తనకి హీన పక్షం 25 ఏళ్ల తేడా వుంటుందేమో. చూసే వాళ్లకు తండ్రి కూతురులా కనబడతారు.</p>
                    <p>ఏమి అనారోగ్యాలు వున్నాయో తెలియదు.తీరా పెళ్లి చేసుకోని, మోజు తీరిన తరువాత, తనను తన కుటుంబాన్ని వదుల్చుకుంటే తన గతేంటి అంటూ సంఘర్షణకు లోనయ్యింది మంజరి.
 
పేదరికం ఒక శాపం. దాని నుంచి విమోచనం కూడా ఎంతో కష్టం. శ్రమ,అదృష్టం అన్ని కలిసి రావాలి.</p>
                    <p>మదన్ బాబు తనకి ఎం కావాలో సృష్టంగా చెప్పేడు. తనకీ, తన కుటుంబానికి ఈ పేదరికం నుండి బయట పడటానికి ఒక న్యాయమైన మార్గం కావాలి. బాగా ఆలోచించిన తరువాత ఒక నిర్ణయానికి వచ్చింది మంజరి.</p>
                    <p>రెండు రోజుల తరువాత మదన్ బాబు కలిసినప్పుడు తన రెండు కోరికలు చెప్పింది. అవి ఎందుకు అవసరమో కూడా చెప్పింది. చెప్పింది విని పెద్దగా నవ్వేడు మదన్ బాబు.</p>
                    <p>అలాగే మంజరి! నువ్వు తెలివైనదానివే. అయితే మనకు పెళ్లయిన మర్నాడు మాత్రమే నువ్వు అడిగినవవి జరుగుతాయి అన్నాడు మదన్ బాబు. ఈ లోగా అవి సిద్దపరుస్తాను అన్నాడు మదన్ బాబు.</p>
                    <p>&quot;తల్లి, తండ్రి&quot; ఈ సంబంధం వద్దు తల్లి! అంత పెద్ద వయస్సు వున్న వాడితో పెళ్ళిమిటే? ఎం సుఖపడతావు? అని వారిస్తున్నా ఈ పెళ్లికి సిద్ధపడింది మంజరి.</p>
                    <p>ఇలా ఆలోచనతో సతమవుతున్న ఇద్దరికీ పురోహితుడు ముహర్త సమయం అంటూ జీలకర్ర బెల్లం పెట్టించి, తరువాత మూడు ముళ్లు వేయించాడు.మంగళసూత్రధారణ చూస్తున్న తల్లికి అది కూతురు పాలిట వురితాడా అని భయమేసింది.</p>
                    <p>మర్నాడు శోభనం గదిలోకి అడుగుపెట్టిన మంజరికి, మదన్ బాబు నవ్వుతూ రెండు కవర్లు ఆమె చేతిలో పెట్టాడు.</p>
                    <p>కూర్చోమని చెప్పి ఒక కవరు లోంచి కాగితాలు బయటకు తీస్తూ, ఇదిగో నీ తండ్రి పేరిట ప్రతి నెల ఇరవై వేలు పెన్షన్ అందేలా ఇన్సూరెన్స్ కాగితాలు.</p>
                    <p>ఇంకో కవరు లోంచి ఇదిగో మీ అమ్మ నాన్న వుండటానికి రెండు గదుల ఇంటికి వారి పేరున రిజిస్టర్ చేయించిన పత్రాలు అంటూ చేతిలో పెట్టాడు.</p>
                    <p>&quot;నీ తల్లి తండ్రులు మన దగ్గరే వుండచ్చు మంజరి&quot;. వారి బాగోగులు నేను కూడా చూసుకుంటానన్నాడు.</p>
                    <p>&quot;ఇంకో మాట&quot; నేను ఆరోగ్యంగా వున్నాను. నీకు సందేహం వుంటే అక్కడ మొన్నటి లాబ్ రిపోర్ట్ పెట్టి వుంచాను. చూసుకోవచ్చు.</p>
                    <p>ఇప్పటికైనా నన్ను నమ్ముతావా మంజరి అంటూ దూరంగా నిలబడ్డాడు.</p>
                    <p>చాలా సేపటి తరువాత మంజరి, మదన్ బాబు వైపు ఒక అడుగు వేసింది. ఆమెకు లాబ్ రిపోర్ట్ చూడలనిపించలేదు.</p>
                    <p>స్వస్తి…</p>
                    <p>రవి కావూరు.</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>