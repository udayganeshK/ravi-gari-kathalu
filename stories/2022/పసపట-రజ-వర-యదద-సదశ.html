<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>పూసపాటి రాజా వారి యుద్ద సందేశం</title>
    <meta name="description" content="పద్మనాభ యుద్ధం ప్రారంభానికి ముందు.">
    <meta property="og:title" content="పూసపాటి రాజా వారి యుద్ద సందేశం">
    <meta property="og:description" content="పద్మనాభ యుద్ధం ప్రారంభానికి ముందు.">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">పూసపాటి రాజా వారి యుద్ద సందేశం</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>పద్మనాభ యుద్ధం ప్రారంభానికి ముందు.</p>
                    <p>మహరాజా శ్రీ పూసపాటి రెండవ విజయరామగజపతి గారు తమ సైన్యమును ఉద్ధేశించి సుధీర్ఘ ప్రసంగం.</p>
                    <p>8 జూలై 1794 వ సంవత్సరం పద్మనాభస్వామి వారి దేవాలయం :-</p>
                    <p>దేశ చరిత్రలోనే సుస్థిరమయిన వీరోచిత యధార్థ సంఘటన. నాటి తెల్లవారి కబంధ హస్తాలలో పరిపాలన సాగుతోంది. విజయనగరం సంస్థాపపాలు మహరాజా శ్రీ పూసపాటి రెండవ విజయరామగజపతి గారు పద్మనాభ క్షేత్రమునందు తమ రాజబంధువులు, సరదారులను సమావేశపరచి రాబోయే యుద్ధమేఘాలను కార్యాలోచనసభలో ఆయన వారిని ఉద్ధేశించి చేసిన సుధీర్ఘ ప్రసంగం.</p>
                    <p>శ్రీవిజయనగర సంస్థాన గౌరవ పరిపాలనా తత్పరులగు యోధాగ్రేసరులారా ! మనమిప్పుడు విజయనగరగౌరవ సంరక్షణార్థమై కంపెనీ వారితో యుద్ధం వహించవలసి వచ్చినది.దిగవంతవిశ్రాంత కీర్తి వహించిన శ్రీ బాబాజీ వారి పరిపాలనలో ఈ తూర్పిండియా వర్తకసంఘమువారు మరియు పరాసు సంఘము వారును కూడా బాబాజీ వారి అనుగ్రహము సంపాదించుటకై పడినపాట్లు ఇంతత్వరలో ఈ వర్తకసంఘమువారు మరువదగినదికాదు.</p>
                    <p>1751వ సంవత్సరము నవంబరు 7 వ తేదీన బాబాజీ గారు అంతర్వేది విచ్చేసినపుడు బెండమారులంకను తమకు కౌలునకు ఇప్పించాలని ఇరువురు కానుకలను సమర్పించి వ్రాసిఇచ్చిన దరఖాస్తులు మన దగ్గర ఉన్నాయి. బాబాజీ గారు వీరికి చేసిన మహోపకారములు మితిలేదు.</p>
                    <p>ఈ వర్తకసంఘమువారు ఉత్తరసర్కారులలో నిలువ నీడలేక ఫ్రెంచ్ సేనానాయకుడగు బుస్సీచే తరుమబడి వీరి స్థానములన్నియూ 1758 సంవత్సరం జూన్ నెలలో ఆక్రమించినపుడు శ్రీ ఆనందగజపతి మహరాజు గారు విశాఖపట్నం కోటను పరాసులనుండి సెప్టెంబరు 2 వ తారీఖున స్వాధీనము చేసుకుని దేశబ్రష్టులయిన ఈ వర్తకసంఘమువారిని మరలా కలకత్తా నుండి రప్పించి వారికి అభయహస్తమొసంగి ముప్పదియారు సంవత్సరాల అనగా 12 సెప్టెంబరు 1758 తేదీన విశాఖపట్నం ప్రసాదించిన విషయం మీలో చాలామంది యోధులకు తెలిసిందే.</p>
                    <p>కంపెనీ వారికి ఆశ్రయం కల్పించరాదని దక్కను సుబేదారగు సలబత్ జంగ్ గారు మహరాజు గారిని కోరగా తాను ఇచ్చిన వాగ్దానమునకు కట్టుబడి నైజాము వారి అభ్యర్థనను మన్నింపలేదు. తదుపరి నైజాము వారితో స్నేహము చేయుట ఉచితమని భావించి 30 నవంబరు 1759 లో చెన్నపురి గవర్నర్ మన రాజుగారికి ఉత్తరము వ్రాయగా మొదట నైజామువారి ఉత్తరమును తిరస్కరించి మరలా వారితో స్నేహము చేయడానికి ప్రయత్నం చేయుట తమ ఆత్మగౌరవమునకు భంగమని ప్రయత్నం చేయలేదు.రాజాగారి మూలంగానే నైజామువారితొ సఖ్యతాభాగ్యము వీరికి కలిగింది.</p>
                    <p>ఆయన మూలంగానే చెన్నపురి కోటను ఫ్రెంచ్ వారు ఆక్రమించునపుడు ఈ కంపనీవారికి నశించిన ప్రతిష్ఠ మరలా ఏర్పడినది. రాజుగారు కీర్తిశేషులు అయిన పిమ్మట మొన్న మొన్న మా హయాంలో సామ్రాజ్యమంతయూ క్షీణించి క్లైవు యొక్క పోషణలొ నున్న &quot; షాఆలం &quot; 1765 వ సంవత్సరం ఆగస్టు 12 వ తేదీన తన స్వాధీనంలొ లేని ఉత్తరసర్కారులను కంపెనీ వారికి ఇచ్చివేసినంతనే వీరికి ఈ రాజ్యముపై అధికారము కలిగెనా ? లేక 12 నవంబరు 1766 వ సంవత్సరంలొ నైజాము వారితో వీరు చేసుకొనిన ఒడంబడిక వలన వీరికి ఈ రాజ్యముపై అధికారము కలిగెనా ?</p>
                    <p>నైజామువారు కూడా తన అధికారములొ లేని కళింగ రాజ్యమును కేటాయించియే ఒడంబడిక చేసుకొనెను. తదుపరి మేముకదా వీరి పరిపాలనకు సమ్మతించి 7 జూలై నెల 1769 వ సంవత్సరంలో వీరిని విశాఖపట్నం లోనికి చేరతీసినది. మా అనుగ్రహముతో మా అనుమతితోనే కదా మా యీ దేశముపై కాలు పెట్టగలిగిన యౌ పాశ్చాత్యవర్తకసంఘమువారు ఈనాటికి మాయన్నగారిని , మా సరదారులను, మాబంధువులను, మా సేవకులను మానుండి విడదీసి మమ్ములను 24 గంటల్లో ఇచ్చటినుండి విశాకపట్టణమునకు నిరాయుధులమై సామాన్య సేవకులతొ పొమ్మని ఇప్పుడు మాకొక ఆజ్ఞాపత్రము పంపించారు</p>
                    <p>.మనము మన సైనిక సంఖ్యా తగ్గింపవలెనని మన్యంలో జరుగుతున్న పితూరీలన అణుచుటకు మాత్రమే రెండువేల మంది సిబ్బంది,767 గురు సేవకులు, 50 గుర్రములు మనకు ఉండినచాలనియు ఒకవేళ మనకు ఇతరులవలన అపాయము కలిగిన వారి ( కంపెనీ ) సేనలు మనలను రక్షించునట. మన సైన్యములకు కలంగుచున్న వ్యయమ నాలుగు లక్షల రూపాయల లను వారిపాదమూలమున మరియు పూర్వపు బకాయితొ కలిపి మొత్తం తొమ్మిది లక్షల రూపాయలు సాలునకు చెల్లింపవలగనట. మనము మన రాజ్యమును సరిగ్గా పరిపాలోంచకొన లేమట. అందువలన మన రాజ్యమును వారే పరిపాలించెదరట. తామైనను మనము ఇక్కడ ఉన్నంతకాలం పరిపాలన చేయలేరట అందువలన మనము మన రాజ్యమును విడిచి మండలాంతము గడిచి మచిలీపట్నం పోవలెనట. ఇది మన ప్రజల క్షేమము ఈ ఏర్పాట్లట.</p>
                    <p>వారికి మనము ఈయవలసిన కప్పము అత్యల్పము. వారు మనకు ఈయవలసిన హాసీలు మూడులక్షల ఏభై వేల రూపాయలు. వారికి రావలసిన నిజమైన బకాయిలు తీసివేసిన మనము వారికీయవలసినది అల్పమే కానీ మనకు ఈయవలసిన వారీయరట . వారికి మనము ఈయవలసిన సొమ్ము తక్షణమే చెల్లించవలెనట. మాయన్నగారు చెన్నపురిలొ ఉన్నప్పుడు మేము పంపిన రెండు లక్షల రూపాయలు బకాయి క్రింద జమచేయాలేదు ఐననూ వారు చెప్పిన మొత్తం అంగీకరించి మూడు వాయిదాలలో చెల్లించెదమని తెలియచేసిన వారు అందుకు అంగీకరించక మన కోటను ఆక్రమించికొని నెలకు ఎంతొకొంత సొమ్ము చొప్పున బకాయిలు తీర్చుకోవలెనని చెప్పిరి. దానికిని మనమేమనక విశాఖలొ ఉండగా మన రాజ్యమును వీడిచి పోవలెనని శాసించిరి.ఇప్పుడు మనము మన రాజ్యమును విడిచిపోయిన మరలా మన రాజ్యములొ కాలుపెట్టుటకు అవకాశముండునా ? పోయిన మన పలుకుబడి మరలా లభించునా ?</p>
                    <p>మనచే ఉద్ధరింపబడిన ఒక పాశ్చాత్య వర్తకసంఘమువారి అడుగులకు మడుగులొత్తి చేతులారా మన సామ్రాజ్యలక్ష్మిని వారికి అప్పగించిన రాబోవు చరిత్రకారులు మనలను గురించి ఏమేమి వ్రాసెదరొ ఊహించినపుడు &quot; చతుర్మండల మండలేంద్ర కోటీరస్థగిత రత్నప్రభావిభాసిత పాదపీఠియగు శ్రీ విజయనగర సామ్రాజ్యలక్ష్మిని పాశ్చాత్య వర్తకులకు అప్పగించి దీనంలమై బందరంలంకలొ నీచపుచావు చచ్చుట మేలో లేక బహుసామంతరాజ విరాజ విరామానయగు శ్రీ విజయనగర సామ్రజ్యలక్ష్మి గౌరవసంరక్షణార్థమై ఆత్మప్రాణ పరిత్యాగ మొనరించి యుద్ధంలొ వీరస్వర్గము పొంది యఖండాఖండల రాజ్యలక్ష్మి కృపావీక్షణములకు అర్హులమగుట మేలో యొధాగ్రేసరులారా యోచింపుడు.</p>
                    <p>ఎప్పుడైననూ చావు తప్పనిసరి ఏదో ఒక రూపంలో చచ్చెదము.ధీర్ఘ వ్యాధి పీడితులమై ఏ పంచనో పేరుప్రతిష్ఠలు లేక చచ్చుటకంటే హయిగా క్షత్రియకులజులకు సహజ ధర్మమగు యుద్ధభూమిని స్వరాజ్యలక్ష్మి గౌరవసంరక్షణార్థమై ప్రాణములు సమర్పించెదముగాక ! నేడు మరణమునకు బయపడి దాగొనిన రేపు చావుట తప్పంనా ? మృత్యువు మేనితోడిదే కదా !</p>
                    <p>దేశకాలపరిస్థితులబట్టి మనకీ యుద్ధమున విజయం సాధించుట దుర్లభము. ఏలయన మొదట స్వకుటుంబమునందే ద్రోహుల బయటకు వెడలిరి.బాల్యమునుండి మా అన్నగారు నాపై ఎట్టి ద్రోహచింతతొ మెలుగుచుండిరొ ఎన్ని ద్రోహకార్యములు చేసితిరొ మీకు తెలియనవి కావు.మొదట మన్నపుసీమలో ప్రయాణమూలు చేసి ఎన్నో పితూరీలన లేవదీసి మన ఖజానాకు చేరవలసిన పైకము చేరనీయకుండా చేసిరి. తదుపరి మన ఉద్యోగులలో కొందరిని ఆశలు కల్పించి వారి తోడ్పాటుతో అకస్మాత్తుగా కోటలో ప్రవేశించి ఆయన చేసిన ఘోరక్రృత్యములు మీకు మరలా జ్ఞాపకము చేయనవసరం లేదు.</p>
                    <p>అమ్మాజీ గారిని ఈ మాత్రుహంతకుడు పొడిచి చంపివేసెను.నన్ను భంధించుటకు , చంపించుటకు అనేక ప్రయత్నములు చేసెను. మా సొమ్ము తిని మా సేవలను చేయుచున్న సేవకులనెందరినో రాజద్రోహులుగా మార్చెను. వారిలో దాట్ల వెంకటరాజు ( కుముందాన్ ) కుమారుడు వెంకటపతిరాజు , కోడుగంటి చినరామజోగి , వెంకటపతిరాజు పెదతండ్రి కుమారుడు అప్పలరాజు, పుష్పాల రమణప్పనాయుడు మున్నగువారు ముఖ్యులు. వీరు ఈ కంపెనీ వారికి మన రహస్యములను తెలియచేశారు.</p>
                    <p>మన సరదారు రామజోగి కంపెనీవారికిప్పుడు సరదారుగా వ్యవహరిస్తూ మమ్ములను రాజ్యమును విడిచి మచిలీపట్టణము ఆజ్ఞాపత్రము తీసుకొనివచ్చెను. మేము విశాఖపట్టణములొ మకాము చేయునపుడు మా దీవాను జగన్నాధరాజు గారిని ఖైదుచేయుటకు అన్నగారు చెన్నపురి నుండి విశాఖపట్నం గవర్నరునకు ఆజ్ఞాపత్రము తెప్పించినారం.ఈతడు ఎన్ని ద్రోహములు చేసిననూ లేశమైనా ప్రతీకారం తలపెట్టక ఆయనకు ప్రత్యుపకారము చేయు హ్రదయము మాది. ఈయన సకుంటంభముతో ఒకసారి కంపెనీవారు భంధించి కాలినడకన తీసుకుని పోవుచుండగా సింహచలములొ నున్న మాకు తెలిసి వెంటనే కొంత సైన్యాన్ని పంపి వీరిని విడిపించి తీసుకుని వచ్చితిమి</p>
                    <p>.ఇప్పటికీ మనలో కొంతమంది రాజద్రోహులు ఉన్నారు సమయం దొరికినప్పుడల్లా మన రహస్యములను కంపెనీ వారికి ఇచ్చుటకు సిద్ధంగా ఉన్నారు. మహమ్మదుషా కొలువులోనాడు ప్రోగుపడిన రాజద్రోహులను పోలిన రాజద్రోహులే మరలా మనకొలువులో సంప్రాప్తమైనది.నాడు లక్నో నవాబు నైజాముల్ ముల్క్ సాదత్తులావలే మాయన్నగారు మున్నగువారు మనకు సంప్రాప్తమైనది. నాడు ఢిల్లీలో నగరమంతయూ దోపిడీ చేయించి పట్టణము పీనుగులపెంట చేయించి రాజభవనంలొ నాదిర్షాను ప్రవేశపెట్టిన దుర్మార్గులు వలే నేడు వీరు మన గుట్టు మట్టులను కంపెనీ వారికి అందించి వారిని మన కోటలో ప్రవేశపెట్టిరి. అందుకే మేమిప్పుడు విజయమును శంకించుచున్నాము.</p>
                    <p>ఏదెట్లయిననూ హీనమైన చావు చచ్చుటకంటే స్వకులమర్యాలను నిలువబెట్టి క్షత్రియధర్మాన్ని పాటించి రణరంగములొ వీరమరణం పొందెదముగాక ! ఈ పద్మనాభ యద్ధము చరిత్రలో చిరస్మరణీయంగా ఉండకపోదు. కంపెనీ వారు మా కుటుంబమువలన పొందిన మహోపకారములును , వారు మనకు చేసిన అపకారములు మాయన్నగారి ( సీతారామరాజు ) దౌర్జన్యం మరియు మన సేవకులలో కొందరు చేసిన రాజద్రోహమును మీరు చూపుచుండిన అఖండ స్వామిభక్తియు ,దిగవంత విశ్రాంత కీర్తిపరులు నాయకుండగు మాతండ్రి గారి ఆజ్ఞానుసారము మాతల్లిగారగు చంద్రయ్యమ్మగారు మమ్ములను ఈ సంస్థానాధీశ్వరులుగా చేసినందుకు తుచ్ఛప్రాణములకు ఆశపడి ఏమూలనొ చావకుండా తండ్రిగారివలె రణభూమిలొ స్వరాజ్యలక్ష్మిగౌరవ సంరక్షణార్థమై మాయసువులు సమర్పించి నిజకంఠరక్తధారలతో మేము మాజననీజనకుల కొనరించు శాశ్వత పితృతర్పములును పద్మనాభమును తలచినంతమాత్రమున మనుష్యమాత్రులకు మన వీరోచిత యుద్ధం జ్ఞాపకము రాకపోదు.</p>
                    <p>కావున యోధాగ్రేసరులారా ! మనము ఇంతకుమించి చేయవలసిన మార్గము గోచరించలేదు కావున మీరు మీమీ అభిప్రాయములను కూడా తెలియజేసి వెంటనే విజయనగరరాజ్యలక్ష్మి గౌరవము నిలుపుటకై పూనుకొనుడు . ఈ వాక్యములు రాజుగారి నోటినుండి వెలువడినంతవరకూ రాజవీరుల హృదయములు సంచలించెను.</p>
                    <p>దేశభక్తి వెల్లువెత్తెను. పూర్వపు రాజుల చరిత్రలెదుట తాండవించెను. విజయనగరరాజ్యలక్ష్మీ గౌరవసంరక్షణార్థమే తమకు పరమావధియని ఎల్లరునూ కృతనిశ్చయులైరి. తాము యుద్ధమునకు సిద్ధమని వెనుకంజ వేయమని తమ కత్తులపై చేతులు వేసి శపథం చేశారు. కానీ రాజుగారంతటితో సంతృప్తిపొందక దేవాలయంలో పద్మనాభస్వామి వారికి నివేదించిన మహప్రసాదమును చేతిలో పట్టుకుని &quot; యుద్ధంలో చచ్చుటయో లేక విజయముపొందుటయో&quot; తప్ప వేరేమార్గము అవలంభింపమని ప్రమాణము చేయండని ఎల్లరినీ కోరారు.</p>
                    <p>రాజయోధులు కూడా స్వామివారి మహప్రసాదమును చేతపట్టి ఘోరప్రమాణం చేశారు.యోధులు పద్మనాభస్వామి వారి మహప్రసాదమును చేతబూని ప్రమాణములు చేసిన తదుపరి ఎనిమిది ఏండ్ల కుమారుడగు నారాయణబాబును పట్టమహదేవియగు సీతయ్యమ్మ గారిని పిలిపించి వారికి తగు జాగ్రత్తలు, సూచనలను చెప్పి కొంతమంది సిబ్బందిని కాకర్లపూడి బాపిరాజు గారిని తోడిచ్చి కాశీపురము పంపించారు.</p>
                    <p>రాజుగారు, సరదారులు , సైనికులు యుద్ధమునకు సిద్ధమయ్యారు. 10 జూలై 1794 లొ కంపెనీ సైన్యము తమపై దండెత్తురని రాజుగారు నిశ్చయించుకుని చాల జాగురూత వహించి ఉన్నరు. కానీ వారి సేనలలొ కొందరు శత్రువులకు సమాచారాన్ని అందజేసినందున ఆనాటికి వారు రాలేదు. మరునాడు కూడా జాగ్రత్తగా ఉన్నారు కానీ ఎప్పటివార్తలను ద్రోహులు శత్రువులకు చేరవేయుచుండిరి. తెల్లవారుజామున మూడు గంటలకు రాజుగారు తమ సైన్యాన్ని జాగ్రత్తగా ఉండుడని చెప్పి శయనించిరి.ఈ విషయము శత్రువులకు చేరింది వెంటనే వారు భీమిలిపట్టణం నుండి రాజుగారి సైన్యాన్ని ముట్టడించారు.</p>
                    <p>ఈ వార్త రాజుగారికి తెలిసిన వెంటనే సిద్ధమయ్యారు చెంతనున్న రామజోగయ్య గారిని చూసి &quot; మేము తెల్లవారుజామున నిద్రిస్తున్న సమాచారాన్ని మనవొరెవరొ శత్రువులకు ఆచూకీ ఇచ్చినందున లేనిచో వారు ఇంత శీఘ్రముగా ఇక్కడికి చేరడం అసంభవం. మెడలో ఉన్న పూలమాల కాలసర్పమగుచుండ మనమేమి చేయలేము. మనకు యుద్ధం అనివార్యమయినది కావున అంబారీ కట్టి ఏనుగును తెప్పించండి. శత్రుసైన్యము ముట్టడినిచూచి భయపడి మన సైన్యములొ కొందరు పారిపోయారు. పోయినవారిని పోనీయ్యండి వారాశరీరములతో ఎంతకాలం జీవించెదరొ జీవించనీ.</p>
                    <p>ఉన్నవారిలో రాజద్రోహులు లేకున్నా వారితోనే మనము శత్రువులను జయించవచ్చును &quot; అని సకలాభరణభూషిలై యుద్దమునకు అనుకూలమైన దుస్తులను ధరించి సిద్ధముగాయున్న అంబారీఏనుగును అధిరోహించి సైన్యముతో శత్రుసైన్యము వైపు నడువనారంభించారు. &quot; శత్రువులు ముందుగా మనపై గుండును పేల్చేవరకూ మీరెవరూ వారిపై గుండు పేల్చవద్దు &quot; అని తమ సైన్యాన్ని ఆజ్ఞాపించారు. పూసపాటి విజయగోపాలరావుగారు , వత్సవాయి నరసరాజుగారు, దాట్ల అప్పలరాజు గారు, రావుజోగయ్యగారు ఇంకనూ మరికొందరు దాట్ల , దంతులూరి , సాగి , చింతలపాటి , గొట్టుముక్కల , లేజర్ల , పెనుమత్స్య వంశస్థులైన రాజబంధువులనేకురు రాజుగారిననుసరించి చుట్టూ రక్షకులుగా నిలచియుండిరి. దావూద్ ఖాన్ తన సైన్యముతో రాజుగారికి ముందు నడచుచుండెను. ఇరు సైన్యములు సమీపంలోనికి వచ్చాయి. తమ సైన్యముకన్నా రాజుగారి సైన్యము అధికముగా ఉన్నందున కంపెనీ వారికి ఏమీతోచలేదు. వెంటనే ముందుగా ఉన్న దావూద్ ఖాన్ నకు 12000 రూపాయలు లంచమిచ్చి తన సైన్యముతో తొలగిపోవలెనని చెప్పారు. 12000 రూపాయలు కంటిముందు కనిపించగానే తుచ్ఛుడైన దావూద్ ఖాన్ రాజద్రోహమును తలపెట్టి రాజాజ్ఞకు వ్యతిరేకంగా ముందుగా మూడు తుపాకీ గుండ్లను పేల్చి తన సైన్యముతో ప్రక్కకు త్రప్పుకొనుటచే రాజుగారును మరియు రాజపుత్రవీరులూ శత్రువుల ఫిరంగులకు ఎదురయ్యారు.
2</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>