<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>ఆంధ్రా లో శిల్పకళా</title>
    <meta name="description" content="రాతి శిల్పాలే దేవతలు">
    <meta property="og:title" content="ఆంధ్రా లో శిల్పకళా">
    <meta property="og:description" content="రాతి శిల్పాలే దేవతలు">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">ఆంధ్రా లో శిల్పకళా</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">kids</span> <span class="tag">short</span>
                        </div>
                    </div>
                </header>
                
                <div class="story-body">
                    <p>రాతి శిల్పాలే దేవతలు</p>
                    <p>గ్రామ దేవతలకు పురిటగడ్డ మల్లయ్యపేటఅమెరికాతో పాటు విదేశాలకు తరలివెళ్లిన దేవుళ్లు</p>
                    <p>(ఆంధ్రజ్యోతి-రాజమహేంద్రవరం): గ్రామ దేవతలకు పుట్టిల్లు మల్లయ్యపేట. రాజమహేంద్రవరం పేపర్‌మిల్లు దాటి కాతేరు వెళ్లే రోడ్డులో నిత్యం ఇక్కడ శిలలు శిల్పాలుగా మారుతుంటాయి. అందుకే ఈ ప్రాంతం రాతి శిల్పాల తయారీకి ప్రసిద్ధి అయింది. ఇక్కడ శిల్పుల చేతికి చిక్కిన శిలలు శిల్పాలుగా మారుతున్నాయి. అవి గ్రామాల్లో దేవుళ్లుగా, దేవతలుగా ప్రజల పూజలందుకుంటున్నాయి. ఇక్కడ సుమారు 75 సంవత్సరాలుగా విగ్రహాల తయారీ జరుగుతోంది.
 
75 ఏళ్ల క్రితం మొదలు ..
పిల్లేడ నరసింహాచార్యులు అనే శిల్పి తమిళనాడు శిల్పుల వద్ద రాతి శిల్పాలు చెక్కడం నేర్చుకున్నాడు. పశ్చిమ గోదావరి జిల్లాకు చెందిన ఆయన స్వాతంత్ర్యానికి ముందు రాజమహేంద్రవరం చేరుకుని విగ్రహాలు తయారు చేయడం మొదలుపెట్టాడు. భారత శిల్ప నిలయం పేరిట అనేక శిల్పాలు చెక్కారు. ఆయన తర్వాత ఆయన తనయుడు కూర్మాచార్యులు ఇక్కడ శిల్పాలు చెక్కారు. ఆయనకు నలుగురు కుమారులు. అందులో ఇద్దరు ఈ శిల్పాల పనిలో ఉన్నారు. భారత శిల్ప నిలయాన్ని తరపున ప్రస్తుతం కోమల ప్రసాదాచార్యుల బ్రదర్స్‌ నిర్వహిస్తున్నారు.
 
తర్వాత పిల్లేడ అప్పలాచారి చిలకలపూడి నుంచి వచ్చి ఇక్కడ శ్రీకామాక్షి శిల్పశాల ఏర్పాటు చేశారు. ఇంకా ఇక్కడ సుమారు పదికి పైగా శిల్ప తయారీ క్షేత్రాలు ఉన్నాయి. అందులో కోరుమిల్లి మహాలింగాచార్యులు నిర్వహించే మారుతి శిల్ప కేంద్రం కూడా ఉంది. అన్ని సంస్థలకు గ్రామ దేవతలు, సాయిబాబా, రాముడు సెట్‌ (రాముడు, సీత, లక్ష్మణుడు, హనుమంతుడు), వేంకటేశ్వరస్వామి రాతి శిల్పాలు కూడా ఇక్కడ తయారు చేస్తున్నారు.
 
శిలలే శిల్పాలుగా
కేవలం రాతి శిల్పాలను చెక్కడంలో వీరు సిద్ధహస్తులు. రాష్ట్రంలో కొయ్యలగుంట, చిత్తూరుల్లో కూడా రాతి శిల్పాలు చెక్కేవారున్నారు. ఇక్కడి శిల్పాలను తీసుకెళ్లి తెనాలిలో నగిషీలు చెక్కుతారు. ఇక ఈ శిల్పాలను తయారు చేయడానికి గౌరీపట్నం శిల (నల్ల రాయి), వరంగల్‌, తమిళనాడులోని కాంచీపురానికి చెందిన గ్రానైట్‌ రాళ్లు వాడుతారు. మరకతశిల... ఇది చిత్తూరు జిల్లాలోని కార్వేటినగరంలో మాత్రమే దొరుకుతుంది. ఈ శిలలతోనే శిల్పాలు చెక్కుతారు. ఈ శిలల్లో కొన్ని రకాలు ఉన్నాయి. రాయి నాదాన్ని బట్టి ఆ శిలతో ఏ విగ్రహాన్ని చేయాలనేది నిర్ణయిస్తారు.
 
దేవతల విగ్రహాలను కృష్ణ శిలతో తయారు చేస్తారు. ఇందులో మూడు రకాలున్నాయి. ఒకటి పురుష శిల, రెండోది స్త్రీ శిల. పురుష విగ్రహాలను పురుష శిలతోను, స్త్రీ దేవతల విగ్రహాలను స్త్రీ శిలతోను తయారు చేస్తారు. మూడవది నపుంసక శిల. మెట్లు, గుడికి సంబంధించిన ఇతర పనులకు ఉపయోగిస్తారు. పూర్వం నాదాన్ని బట్టి ఈ శిలను విభజించేవారు. ప్రస్తుతం ఈ పద్ధతిని అంతగా పాటించడం లేదు.
 
రూపం ఒకటే, దేవతలే వేరు
దేవతలందరిదీ ఒకే రూపం. కానీ పేర్లు మాత్రం వేరుగా ఉంటాయి. ఏ దేవత అయినా ముఖాన్ని ఇంచుమించుగా ఒకే విధంగా ఈ శిల్పులు తీర్చిదిద్దుతున్నారు. గ్రామ దేవతలకు ప్రధానంగా కొన్ని లక్షణాలు ఉంటాయి. కుడిచేతిలో కత్తి, ఎడమ చేతిలో కుంకుమభరిణ ఉంటుంది. పక్కచేతుల్లో త్రిశూలం, ఢమరుకం ఉంటాయి. ఎక్కువ గ్రామ దేవతలు ఇలానే ఉంటారు. కానీ ముఖంలో గంభీరత ఉండేటట్టు శిల్పులు శ్రద్ధ తీసుకుంటారు. అలా అయినప్పుడే దేవతను చూడగానే భక్తులకు ఒక మహిమ కనిపిస్తుంది. ఆమె గంభీరత భక్తుల ఒళ్లు జలదరింపచేస్తుంది.
 
ఐదు అడుగుల విగ్రహం పెద్దది
సాధారణంగా గ్రామ దేవతల విగ్రహాలను ఐదఅడుగుల ఎత్తు వరకు తయారు చేస్తారు. వీటికి ఉపయోగించేది రాయికావడం వల్లే ఈ ఎత్తుతో సరిపెడతారు. అంత ఎత్తు సైజురాయిలు దొరక్కపోవడం శిల్పికి కూడా ఇబ్బందిగా ఉండడం వల్ల అలా తయారు చేస్తుంటారు. శ్రీకాకుళం జిల్లా టెక్కలి ప్రాంతంలోని నౌగాం గ్రామంలో సుమారు ఐదడుగుల ఆంజనేయ స్వామి విగ్రహాన్ని కృష్ణశిలతో తయారు చేశారు.
విగ్రహాల తయారీకి ప్రత్యేక శిల్ప శాస్త్రం ఉంది. దానిని ఆంధ్రప్రదేశ్‌ ప్రభుత్వ ఆస్థాన శిల్పి ఎంఎస్‌ గణపతి స్థపతి తమిళం నుంచి తెలుగులోకి అనువదించారు. దానిపేరు ‘శిల్ప శాస్త్ర రూప ధ్యాన రత్నావళి’. కానీ గ్రామదేవత శిల్పాలు చెక్కడంలో ఈ శాస్త్రాన్ని పెద్దగా పాటించాల్సిన అవసరంలేదని శిల్పులు చెప్తున్నారు. ఇతర దేవతలు, దేవుళ్లు శాస్త్రోక్తంగా జరిగే విషయాల్లో మాత్రమే ఇవి పాటిస్తారని వారు చెబుతున్నారు.
 
విదేశాలకు కూడా
మల్లయ్యపేటలో తయారైన రాతి శిల్పాలు విదేశాలకు కూడా వెళ్లడం గమనార్హం. అమెరికా, ఆస్ట్రేలియా, బ్రిటన్‌, అమెరికాలోని డాలస్‌, టెక్సాస్‌, కాలిఫోర్నియా, సిడ్నీ, లండన్‌ వంటి వివిధ దేశాలకు వేంకటేశ్వరస్వామి తదితర విగ్రహాలు వెళ్లాయి. అక్కడ కొన్ని గుళ్లు కూడా కట్టారు.
 
రాష్ట్రం నలుమూలలకు గ్రామ దేవతలు
ఒక్కో ఊరిలో పూర్వం ఒకరో, ఇద్దరో గ్రామ దేవతలు ఉండేవారు. అక్కడ పెద్ద పెద్ద తీర్థాలే జరిగేవి. శ్రీకాకుళం జిల్లా టెక్కలి ప్రాంతంలో అంకాలమ్మ, మోదకొండమ్మ, గంగాలమ్మ, జంగారెడ్డిగూడెంలో నీలాలమ్మ, కోనసీమలోని మానేపల్లిలో పేరంటాలమ్మ, సత్తెమ్మ, కేశవరంలో సత్తెమ్మ, రాజవోలులో మావుళ్లమ్మ, ఏజెన్సీలోని లాగరాయిలో అభయాంజనేయస్వామి, గణపతినగరంలో సత్తెమ్మ, చిలకలపాడులో పుంతలో ముసలమ్మ.... ఇలా అనేక విగ్రహాలను ఇక్కడ తయారు చేశారు. శ్రీకాకుళంలో లచ్చమ్మ, రాజమహేంద్రవరం నారాయణపురంలో నాగమ్మ, గంటాలమ్మ తదితర విగ్రహాలు కూడా ఉన్నాయి.
 
రాములోరి విగ్రహాలు బాగానే
ప్రస్తుతం గ్రామదేవతల విగ్రహాలతో పాటు రాములోరి విగ్రహాలు, సాయిబాబా, వేంకటేశ్వరస్వామి, కనకదుర్గమ్మ, శివలింగాలు వంటివాటికి డిమాండ్‌ ఉంది. ఎక్కువ ప్రాంతాల్లో ఇటువంటి గుళ్లే కడుతున్నారు. ఈ నేపథ్యంలో ఇక్కడి శిల్పులు కూడా అటువైపే దృష్టిపెట్టారు.
 
ఉలి లేకుండానే ...
పూర్వం శిల్పులు ఉలి, సుత్తి, దట్టం, పిచ్చర్‌ వంటి పరికరాలు ఉపయోగించి విగ్రహాలు తయారు చేసేవారు. ఆ శిల్పులు ఉన్నారు. కానీ ఆధునిక టెక్నాలజీతో ఇవాళ మిషన్లతోనే విగ్రహాలు తయారు చేస్తున్నారు. కానీ ముఖం చెక్కడంలోను, నగిషీ చెక్కడంలోను మనిషి పాత్రే ముఖ్యమైనది.
 
సంక్రాంతి నుంచి ఆషాఢం వరకు ముహూర్తాలు
గుళ్లలో విగ్రహాలు పెట్టడానికి సంక్రాంతి నుంచి ఆషాఢం వరకే ముహూర్తాలు ఉంటాయి. మిగతా సమయాల్లో తమకు పెద్దగా డిమాండ్‌ ఉండడం లేదని శిల్పులు వాపోతున్నారు. గతంలో అడ్వాన్స్‌ ఇచ్చి విగ్రహాలు తయారుచేయించుకునేవారు. ఇవాళ రెడీమేడ్‌గా కావాలంటున్నారు. ముందు పెట్టుబడి పెట్టి శిల్పాలు చెక్కవలసి వస్తోంది. నాలుగేళ్ల నుంచి టార్గెట్లు రీచ్‌ కాలేకపోతున్నాం. శివరాత్రికి చిన్నచిన్న శివలింగాలకు డిమాండ్‌ ఉంటుంది. తర్వాత వాటిని కొనేవారే ఉండరని కూడా చెబుతున్నారు. ఇక్కడ శిల్పాల మీద ప్రత్యక్షంగా, పరోక్షంగా సుమారు వెయ్యి మంది వరకు ఆధారపడి ఉన్నారు.
 
విగ్రహాల ధరలు రూ.1,200 నుంచి రూ.50,000 వరకు ఉన్నాయి. ఇవి గౌరీపట్నం నల్లరాతితో చేసిన విగ్రహాలు. ఇక గ్రానైట్‌తో చేసిన విగ్రహాల ధర రూ.3,500 నుంచి రూ.80,000 వేల వరకు ఉంది.</p>
                    <p>Advertisement
అంతర్జాలంలో ప్రకటనల కొరకు సంప్రదించండి
For internet advertisement and sales please contact
digitalsales@andhrajyothy.com
Copyright © and Trade Mark Notice owned by or licensed to Aamoda Publications PVT Ltd.
Designed &amp; Developed by AndhraJyothy.
DISCLAIMER</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>