<!DOCTYPE html>
<html lang="te">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>జ్యోతిష్యం</title>
    <meta name="description" content="*జ్యోతిషం*">
    <meta property="og:title" content="జ్యోతిష్యం">
    <meta property="og:description" content="*జ్యోతిషం*">
    <meta property="og:type" content="article">
    <link rel="stylesheet" href="../../styles.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Inter:wght@300;400;500;600&family=Noto+Sans+Telugu:wght@300;400;500;600&display=swap" rel="stylesheet">
</head>
<body>
    <nav class="navbar">
        <div class="nav-container">
            <a href="../../index.html" class="nav-brand">రవి కావూరు కథలు</a>
            <div class="nav-links">
                <a href="../../index.html#home">మొదటి పేజీ</a>
                <a href="../../index.html#stories">కథలు</a>
                <a href="../../index.html#about">గురించి</a>
            </div>
        </div>
    </nav>

    <main class="story-page">
        <div class="container">
            <article class="story-content">
                <header class="story-header">
                    <h1 class="story-title">జ్యోతిష్యం</h1>
                    <div class="story-meta">
                        <span class="story-date">October 12, 2025</span>
                        <div class="story-tags">
                            <span class="tag">devudu</span> <span class="tag">family</span> <span class="tag">travel</span> <span class="tag">philosophical</span> <span class="tag">short</span>
                        </div>
                    </div>
                </header>
                
                <div class="story-body">
                    <p>*జ్యోతిషం*</p>
                    <p>సమాజంలో చాలా రకాల విద్యలు ఉన్నాయి. యేదొక విద్యను నేర్చుకొని దానిని జీవనోపాదిగా మార్చుకొవడము మానవుడు చేసే పని.</p>
                    <p>ప్రతి విద్య నేర్చుకొనేముందు దాని యొక్క ప్రయోజనం కూడా తెలుసు కోవడం ముఖ్యం.</p>
                    <p>మనం జ్యోతిషం శాస్త్రం మాట్లాడుకుంటే 
జ్యోతిష్యము ప్రతియొక్క విషయమును దానియొక్క ప్రయోజనమును గురించి చాలా స్పష్టముగా తెలియచేస్తుంది.</p>
                    <p>ప్రతిమనిషి ఏదో ఒక ప్రయోజనము గురించే నిరంతరము తను మథనపడుతూనే ఉంటాడు. మద్యమద్యలో కొంచెము ఆనందము వెతుకుతూ ఉంటాడు. మనిషి సంఘజీవి సంఘములో తను ఎంతో ఉన్నతముగా , మర్యాదగా , తను అనుకున్నవన్నీ పొందాలనే ఆశ తపనతో బ్రతుకును వెళ్ళదీస్తూ ఉంటాడు. తను ఏ విషయములోనైతే ప్రయోజనమును పొందాలనుకుంటాడో ఆ విషయములో ఆలస్యమవుతున్నా పొందలేకపొతున్నానే అభద్రతాభావానికి లోనయినప్పుడే తను ఏదొక ప్రత్యామ్నయాన్ని వెతకడం మొదలుపెడతాడు. ఎప్పుడయితే అగమ్యగోచరస్థితి ఏర్పడుతుందో అప్పుడు మాత్రమే అతను ఒక జ్యోతిష్కుని దగ్గరకు వస్తాడు , తనకు ఏదయినా దారిచూపిస్తాడేమోనని. మరి జ్యోతిష్కులు వారికి స్పష్టమయిన మార్గాన్ని, విశ్వాసాన్ని , నమ్మకాన్ని కలిగించాల్సిన భాధ్యత అనేది ముఖ్యముగా ఉండాలి. ముఖ్యముగా వారికున్న అభద్రతాభావము యేదయితే ఉన్నదో దానిని ముఖ్యముగా నివారించగలగాలి.</p>
                    <p>ఒక జ్యోతిష్కుని దగ్గరకు ఒక పృచ్చకుడు వచ్చినప్పుడు వారు యెక్కువగా అడిగే ప్రశ్నలు నాకు ఉద్యోగం యెప్పుడు వస్తుంది, వ్యాపారంలో నష్టాలు వస్తున్నాయి, నా అప్పులు ఎప్పుడు తీరతాయి, నాకు ప్రమోషను ఎప్పుడు వస్తుంది, నాకు వివాహము ఎప్పుడు అవుతుంది , నేను ప్రేమించిన అమ్మాయితో వివాహము జరుగుతుందా లేదా? , నాకు ఆరోగ్యము ఎప్పుడు కుదురుపడుతుంది, నాకు గృహయోగము ఉన్నదా లేదా?, నాకు విడాకులు యెప్పుడు వస్తాయి? , నా సంతానము జీవితంలో స్థిరపడతారా లేదా? మా అబ్బయికి/అమ్మాయికి వివాహం కుదురుతుందా లేదా ? ఇలా ఎన్నో ప్రశ్నలతో వాళ్ళు జ్యోతిష్కులను కలవడం అనేది జరుగుతుంది. దీనికి కారణం ఏంటి ? , వారికి ఇన్ని సమస్యలు రావడానికి కేవలం వారికున్న అభద్రతాభావము మాత్రమే , మరి ఈ అభద్రతాభావమును వారికి ఎవరు కలిగిస్తున్నారు , ఏగ్రహ స్థితి వలన వీరు అభద్రతాభావమునకు గురి అవుతున్నారు. ఇక్కడ రాహువు యొక్క స్థితిని గమనించాలి, ప్రతివ్యక్తికి అభద్రతా భావాన్ని కలుగచేసే గ్రహము రాహువు మాత్రమే, ..</p>
                    <p>మరి వారికి స్పష్టతను , విశ్వాసాన్ని , నమ్మకాన్ని ఇచ్చే గ్రహము ఏదయితే ఉన్నదో అదే గురుగ్రహము. అంటే జ్యోతిష్కుని యొక్క ముఖ్యమైన లక్షణం వచ్చిన పృచ్చకునికి స్పష్టతను , విశ్వాసాన్ని కలిగించడము అంతేగాని వారిని భయభ్రాంతులకి గురిచేసి ఆర్ధికముగా బలహీనపరచడము కాదు. ఎప్పుడయితే ఒక స్పష్టతని ఇస్తామో వారికున్న అభద్రతాభావము పోయి క్రొత్త ఉత్సాహముతో ముందుకు వెళతారు. ఈ స్పష్టత అనేదానిని ఏవిధముగా కలిగించాలి, ఏవిధముగా వస్తుంది. ఈ స్పష్టత అనేది విశ్వాసము ,భక్తి , ఉపాసన ద్వారా మాత్రమే పొందగలము.</p>
                    <p>రాహువు - అభద్రతాభావము.
గురువు - స్పష్టత , విశ్వాసము, నమ్మకము, భక్తి , ఉపాసన, పూజ.</p>
                    <p>ప్రతివ్యక్తీ ఏదయినా కార్యమును చేయునప్పుడు అతని ఉద్దేశ్యము ఏమిటి ? ఈ ఉద్దేశ్యమునకు కారకుడు కేతువు. ఒకవ్యక్తి ఒకపనిని ప్రారంభించాడంటే దానిద్వారా వేరొకదానిని పొందడము కోసమో లేదా వేరొక దానిని వదిలించుకోవడము కోసమో అయి ఉంటుంది.</p>
                    <p>అందుకే కేతువు యొక్క లక్షణం ఒకదానిని వదిలించి మరొకదానితో కలపడము . అంటే భౌతిక జీవనమును దూరము చేయడము ఆధ్యాత్మిక జీవనము వైపు మరలించడము, ఈ శరీరము నుండి ఆత్మను వేరు చేసి ఆసర్వేశ్వరుడిలో లయము చేయడము అంటే మోక్షమును కలిగించడము తనయొక్క పని.</p>
                    <p>కేతువు - ఉద్దేశ్యము, విముక్తి, మోక్షము, వేరొక దానితో కలపడము , ఆధ్యాత్మికత , ఆత్మకు సంబంధమయిన , మత సంబంధమయిన విషయాలను కలిగి ఉంటుంది.
జ్యోతిష్యములో ముఖ్యముగా గుర్తుంచుకోవలసిన విషయము ఒకటి ఉన్నది. ఏ గ్రహము వలన బంధించబడతామో దానివలన మాత్రమే విడుదల చేయబడతాము. ఏ గ్రహము వలన సమస్యలు సృష్టించబడతాయో ఆగ్రహము మాత్రమే ఆ సమస్యలనుండి బయటపడచేయగలదు. కాబట్టి ఆగ్రహమునకు సంబంధించిన పరిహారము మాత్రమే చెప్పవలెను. కాబట్టి జాతకచక్రమును చాలా జాగ్రత్తగా పరిశీలించవలెను.</p>
                    <p>ఇంక అతిముఖ్యమైన గ్రహము ఏదయినా ఉన్నది అంటే అది కేవలము సూర్యుడు మాత్రమే. మీరు ఈభూమి మీదకు రావడానికి కారణము సూర్యుడే , అందుకే ఉత్పత్తికి , ఆత్మకు కారకుడు అయ్యాడు. మీరు ఈ జన్మ ఎత్తడానికి ముఖ్యమయిన కారణము సూర్యుని స్థితిని బట్టి కనుగొనవచ్చు. మీకు దేనిమీద ఎక్కువ అభిలాషను కలిగియున్నారో సూర్యుని స్థితి చెబుతుంది. ఈ సూర్యునికి ఏ గ్రహము ఎక్కువగా ప్రభావితము కలిగి ఉంటుందో ఆ గ్రహము మీయొక్క అస్థిత్వాన్ని తెలియచేస్తుంది. మీ జీవనాన్ని , జీవితాన్ని నిర్ణయిస్తుంది. ఆ గ్రహమే ప్రధానమైన పాత్రని నిర్వహిస్తుంది.</p>
                    <p>ఇంక చంద్రుడు గురించి తెలుకుందాము. మాతృకారకుడు , త్యాగము , బలిదానము వీటన్నిటికి కారకుడు చంద్రుడే. నిజజీవితములో తల్లిని మించిన త్యాగమూర్తి మరెవరు ఉండరు. అందుకే చంద్రుడు మాత్రుకారకుడయ్యాడు . చంద్రస్థితి , దృష్టి ఈ రెండు భావకారకాల విషయంలో జాతకుడు త్యాగానికి వెనుదీయడు. తన జీవితము మొత్తము ఆస్థాన విషయములో జాతకుడు త్యాగజీవిగా ఉంటాడు.</p>
                    <p>ఇంక కుజుడు విషయానికి వస్తే దేహ కారకుడు, శక్తి కారకుడు. ఏ గ్రహ సంబంధవిషయమయిన ఏపనినైనా చేయడానికి శక్తి అనేది కావాలి .ఆ శక్తి కి కారకుడు కుజుడు .ఆ పనిని చేసేది మాత్రము కుజుడే , కుజుడు మీ యొక్క శక్తి.</p>
                    <p>కాబట్టి ఏదయినా పని చేసేటప్పుడు ఆ పనిని ఇంకా ఎక్కువగా చేయాలనే తపనని , తీవ్రతని కలిగి ఉంటారు. ఇంకా ఎక్కువగా సంపాదిద్దాము , ఇంకా ఇంకా కావాలి , అనే తీవ్రత తపన అనేది ఏది అయితే ఉన్నదో దానిని కలిగించేది మాత్రము రాహువు. అందుకే రాహువు తీవ్రతకి కారకుడయ్యాడు. అందుకే ఒక వ్యక్తి యొక్క భౌతిక మయిన కోరికలకి కారకుడు రాహువు అయ్యాడు . ఆధ్యాత్మిక కార్యాలకు, కోరికలకు చలించని వాడు కేతువు. అందుకే జాతక చక్రములో వీరిద్దరు సమసప్తకములలో ఉంటారు.</p>
                    <p>అందువలననే రాశి చక్రములో ఎదురెదురు స్థానాలు విరుద్దభావాలను కలిగి ఉంటాయి గమనించండి.
ఉదాహరణకి : చతుర్ధము సుఖస్థానమయితే దశమము కీర్తికోసము ప్రాకులాడే స్థానము. తృతీయము పౌరుషము , పట్టుదల అయితే నవమము శాంతము , దైవము , గురుస్థానము. మిగిలినవి కూడా అదేవిధముగా ఉంటాయి.</p>
                    <p>ఈ రాహుకేతువులది ఒక విచిత్రము . కుజుడు కోరికలను కలిగిస్తే రాహువు దానిని విపరీతము చేస్తాడు. ఎప్పుడయితే కోరికలకు నియంత్రణ లేకుండా పోతుందో , అప్పుడు మళ్ళీ రాహువే అభద్రతాభావాన్ని కలుగజేస్తాడు. ఈ అభద్రతా భావము వలన మనిషి భ్రమలకిలోనవుతాడు. అందుకే రాహువు భ్రమలకి , మాయకి కారకుడవుతాడు . ఈ అభద్రతా భావము వలన మనిషి కొన్ని సందర్భాలలో అబద్దాలు ఆడటము , మోసము చేయడము లాంటి పనులు చేస్తాడు. అందుకే రాహువు అబద్దాలకు , మోసాలకు , విషపూరితమయిన ఆలోచనలకు , విషానికి కారకుడయ్యడు.అందువలననే రాహువు చాలారకాలుగా ప్రతికూలమయిన పనులకు ఆలోచనలకు కారకుడయ్యడు.</p>
                    <p>గురుడేమో మళ్ళా విశ్వాసాన్ని కలుగజేస్తే కేతువు దానినుండి విముక్తుడిని చేస్తాడు.</p>
                    <p>అందుకే జ్యోతిష్యములో అతిపెద్ద పరిహారము ఒకటి ఉన్నది. మీ జాతకములో గ్రహస్థితి ఏవిధముగా ఉన్నది నీచేత యేమి చేయించాలని అది నిర్ణయించుకున్నది.. ఆ విధముగా మన ప్రవర్తన ఉన్న ఏవిధమయిన సమస్యలు రావు, అదే అతిపెద్ద పరిహారము. ఆవిధముగా కాకుండా మన సొంత ఆలోచనలతో ఆగ్రహానికి విపరీతముగా ప్రవర్తిస్తే మాత్రము మనము యెన్నిరకాల పరిహారాలు చేసినా ఉపయోగము అనేది ఉండదు. సమస్యలను అనుభవించవలసిందే.</p>
                    <p>అందువలననే జ్యోతిష్యములో ఉన్న గ్రహముల యొక్క నిగూఢమయిన అర్ధమును తెలుసుకోవడము అనేది ముఖ్యము.</p>
                    <p>మానవజీవనానికి అతిముఖ్యమైనది మనుగడ. మనిషి సంఘజీవి , ఈ సమాజములో తను మనుగడ సాగించాలంటే తన భౌతికావసరాలను తీర్చుకొనవవలసిందే. సమయానికి ఆహారాన్ని అందించకపోతే ఈ శరీరము మనుగడ సాగించలేదు. ఈ రోజుల్లో ప్రతివిషయము ధనముతో ముడిపడి ఉన్నది. ఈ సమాజం మొత్తము సంపద వైపు మొగ్గుచూపుతున్నది. ఆ సంపదకి కారకుడు శుక్రుడు. సుఖాలకి , విందువినోదాలకి , భోగభాగ్యాలకి ప్రధాన కారకుడు శుక్రుడు అయ్యాడు. అందుకే ఈ కలియుగములో శుక్రుడు అతి ప్రధానమైన పాత్రధారుడు అయ్యాడు. అందుకే సంపద లేకుండా మనిషి మనుగడ సాగించలేడు. శుక్రుడు సంపద, ఐశ్వర్యానికి కారకుడయ్యాడు.</p>
                    <p>ఈ సంపద అనేది ఎప్పుడు సంప్రాప్తిస్తుంది. దీనికోసము ఏదయినా పని చేయవలసిందే. కర్మని నిర్వహించకుండా సంపద అనేది లభించదు..ఈ కర్మకి కారకుడే శనిభగవానుడు. మనము చేసే ప్రతిపనికి ఫలితము అనేది వస్తుంది . ఆ ఫలితము వలన మనము సుఖమును అనుభవిస్తున్నామా , దుఃఖమును అనుభవిస్తున్నామా , పీడను అనుభవిస్తున్నామా అనేది ముఖ్యము. అందుకే శని కర్మఫలదాత అయ్యాడు. దుఃఖానికి, పీడకు కూడా శని కారకుడు అయ్యాడు. అందుకే శని నిరంతరము మనల్ని కనిపెడుతూనే ఉంటాడు. వీడు కర్మను తన కర్మ మంచిగా చేస్తున్నాడా లేదా? మంచి చేస్తే అందలం యెక్కిస్తాడు , చెడు చేస్తే అధఃపాతాళానికి పడేస్తాడు అందులో ఏమాత్రము సంశయము లేదు. ఏల్నాటి , అష్టమ,అర్ధాష్టమ శని నడుస్తున్నప్పుడు మంచి ఇవ్వాలా లేదా? అని ఆలోచించి మరీ ఇస్తాడు. గ్రహాలలో అందమయిన గ్రహము యేదయినా ఉన్నది అంటే అది శని గ్రహమే. మంచికర్మను చేసేవాడికి ఏల్నాటిశని నడుస్తున్నప్పుడు అది ఒక స్వర్ణయుగములా ఉంటుంది. అందులో ఎలాంటి సందేహము లేదు.</p>
                    <p>ఇంక బుధుని విషయానికి వస్తే కీలకమయిన పాత్రని పోషిస్తున్నాడని చెప్పవచ్చు. శని కర్మకారకుడయితే ఆ కర్మని యెలా చేయాలనే తెలివిని , తెలుసుకొనేశక్తిని , బుద్దిని ఇచ్చేవాడు కావున , బుధుడు బుద్దికి, తెలివికి , తెలుసుకొనేశక్తికి , నిర్వహణకి , అమలుపరచే విధానానికి కారకుడు అయ్యాడు.</p>
                    <p>ఇక జ్యోతిష్యములో ముఖ్యముగా మూడు విషయాలను గుర్తుపెట్టుకోవాలి. ఒకటి గ్రహము , రెండు భావము , మూడు రాశి.</p>
                    <p>ఈ గ్రహాలు అతిముఖ్యమైన పాత్రని పోషిస్తాయని చెప్పవచ్చు. ఇవి వాటి కారకత్వాలను , భావం యొక్క కారకత్వాలను , రాశియొక్క కారకత్వాలను మనకు అందించే ప్రతినిధులు అన్నమాట. నువ్వు ఏ విధముగా ఉన్నావు , నీకు యేది ఇవ్వాలి అనేది గ్రహాలు నిర్ణయిస్తుంటాయి. అవి ఫలితాలని ఇచే విషయంలో ఎటువంటి మొహమాటము లేకుండా మనకి పట్టలేనంత ఆనందాన్ని , భరించలేంత బాధని , దుఃఖాన్ని, రోగాలను అందిస్తాయి. ఇవి ఆ భగవంతుని అదీనములో ఉంటాయి. ఆ మహాదేవునియొక్క ప్రతినిథులే గ్రహాలు. ఆయనే స్వయానా వాటికి అధికారాన్ని కారకత్వాలని ఇచ్చి , నిత్యము మనల్ని గమనించే అద్భుతమైన కార్యాన్ని వాటికిచ్చాడు.</p>
                    <p>ఆ గ్రహాలు సత్యధర్మపరాయణులయి ఏలోపము లేకుండా తమ కర్తవ్యాన్ని నిర్వహిస్తుంటాయి. మనము ఆ దేవదేవుణ్ణి నిర్లక్ష్యము చేసి హద్దులు దాటి ప్రవర్తిస్తున్నప్పుడల్లా అవి మనకు దేవుణ్ణి చూపిస్తాయి , అందులో ఎటువంటి సంశయము లేదు. ప్రతిఒక్కరికి వారి జీవితములో ఒక్కసారయినా దేవుడిని తలచుకొనే ఉంటాడు.</p>
                    <p>ఇంక ఈ గ్రహాలు వాటి దశాంతరాల్లో , అవి ఏభావములో స్థితిని , ఏభావము మీద దృష్టిని నిలుపుతాయో , ఆ భావము యొక్క పరిణామాలని మనకు అందిస్తాయి. దీనిని బట్టి గ్రహాలు ఆయాభావాలయొక్క శుభాశుభాలని అందించే ఏజెంట్లు అన్నమాట.</p>
                    <p>ఇంక రాశి విషయానికి వస్తే ప్రతిభావాన్ని గుర్తించడానికి ఉపయోగపడే ఇళ్ళు లాంటివి ఉదాహరణకి ఒక ఇంటిలో 12గదులు ఉంటే , ఒక వస్తువు కావలసివచ్చినప్పుడు అది ఏగదిలో ఉన్నదో తెలుసుకోవడానికి గుర్తులాంటిది . అందుకే రాశులకి గుర్తులు ఉంటాయి. ఉదాహరణకి మేషము గుర్తు మేక. ఈ విధమయిన గుర్తులు రాశులకి ఉంటాయి గాని భావాలకి ఉండవు. 
ఇంక మిగతా విషయముల గురించి తరువాత భాగములలో నేర్చుకుందాము.</p>
                    <p>ఓం శ్రీ దక్షిణామూర్తయే నమః</p>
                    <p>*శ్రీ బాలాత్రిపురసుందరి*
*జ్యోతిశాలయం*
*విజయనగరం*
*9866596496*</p>
                </div>
                
                <footer class="story-footer">
                    <a href="../../index.html#stories" class="back-to-stories">← మరిన్ని కథలు చూడండి</a>
                </footer>
            </article>
        </div>
    </main>

    <footer class="site-footer">
        <div class="container">
            <p>&copy; 2024 రవి కావూరు కథలు. అన్ని హక్కులు సురక్షితం.</p>
        </div>
    </footer>
</body>
</html>